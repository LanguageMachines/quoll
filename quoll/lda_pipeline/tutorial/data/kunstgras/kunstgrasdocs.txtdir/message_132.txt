Verontrustende berichten over kunstgrasvelden die zijn gemaakt van 'giftige' stukjes rubber leiden in de regio niet direct tot actie. Zo wachten Wassenaar en Leidschendam-Voorburg het onderzoek van de Europese Commissie af. Quote Gemeente Wassenaar(@ Gem_Wassenaar) 1475798400000 In de gemeente Wassenaar zijn meerdere kunstgrasvelden van voetbalverenigingen tussen de 'sprieten' bedekt met rubbergranulaat, vermalen rubber van bijvoorbeeld autobanden. In de Zembla-uitzending van deze week stellen wetenschappers dat dit soort kunstgrasvelden kankerverwekkende stoffen bevatten waarvan nooit goed is uitgezocht of ze schadelijk zijn voor spelers. Een conclusie die niet overeenkomt met die van het Rijksinstituut voor de Volksgezondheid en Milieu (RIVM). In het onderzoek dat in de Zembla-uitzending wordt genoemd wordt geconcludeerd dat er PAK's (chemische stoffen die kanker kunnen veroorzaken, red.) uit rubbergranulaat kunnen vrijkomen, maar volgens het RIVM zijn er 'geen aanwijzingen dat dit leidt tot een gezondheidsrisico voor de sporter.' Geen maatregelen Wel heeft het RIVM het ministerie van Volksgezondheid geadviseerd om nieuwe informatie over rubbergranulaat op de voet te volgen. Momenteel doet de European Chemical Agency (ECHA) in opdracht van de Europese Commissie onderzoek. De uitkomsten worden begin 2017 verwacht. De gemeente Wassenaar en Leidschendam-Voorburg zien tot de uitkomsten van dit onderzoek geen reden om maatregelen te treffen.  In Den Haag worden in totaal 41 kunstgrasvelden door de gemeente beheerd, waarvan 38 velden zijn ingelegd met recyclebare kunststofkorrels of natuurlijke materialen als kurk, kokos en zand. Drie voetbalvelden bevatten wel korrels van rubber, maar die zijn volgens de gemeente van een ander type dan in de Zembla-uitzending. Jaarlijkse inspectie Bij twee van de drie velden liggen korrels met een rubberen kern en 'een coating van het kunststof Polyethuraan (PU).' Door deze coating zouden spelers en de omgeving niet in aanraking met het rubber komen. De gemeente  laat weten dat de staat en veiligheid van de coating jaarlijks wordt geïnspecteerd. Het derde veld bestaat uit een combinatie van kurk, zand, en een type rubber. De spelers zouden ook bij dit type niet of nauwelijks in aanraking komen met rubberen korrels. Dit veld is volgens de gemeente door de vereniging zelf gekozen en gefinancierd. Om welke het verenigingen het gaat wil de gemeente niet zeggen: ,,De drie velden voldoen aan alle eisen dus we willen geen onnodige onrust creëren'', aldus een woordvoerster.