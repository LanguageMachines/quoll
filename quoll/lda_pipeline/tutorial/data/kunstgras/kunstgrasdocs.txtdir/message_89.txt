De uitzending van het tv-programma Zembla over kunstgrasvelden ingestrooid met rubberkorrels van woensdag 5 oktober jl. heeft veel stof doen opwaaien. Wat betekent dit voor jouw korfbalervaring? In deze uitzending zijn de mogelijke gevolgen voor de gezondheid onderzocht door het gebruik van rubberkorrels, gemaakt van gemalen autobanden, op de gezondheid van de sporters. In het verleden is door het Rijksinstituut voor volksgezondheid en Milieu (RIVM) onderzoek gedaan naar mogelijke gezondheidsrisico’s van het gebruik van SBR-rubbergranulaat in kunstgrasvelden. Dit onderzoek gaf aan dat de risico’s zeer gering zouden zijn, maar Zembla stelt dat de opzet van de onderzoeken onvoldoende zekerheid biedt om die conclusie te kunnen trekken. Het Korfbalverbond erkent alleen zandkunstgrasvelden als ondergrond voor het spelen van competitiewedstrijden. Echter speelt landelijk zo ‘n 5 tot 10% van de korfbalverenigingen met een dispensatie op rubber ingestrooide kunstgrasvelden. Lynx speelt op een zand ingestrooid veld en is dus niet getroffen, ook onze tegenstanders spelen allemaal op zand ingestrooide velden. Een schaafwond bij een val hoort uiteraard wel bij de mogelijkheden.... De uitzending van Zembla is voor het KNKV aanleiding om het RIVM te vragen nader onderzoek te doen naar de bevindingen van Zembla en om zo nodig vervolgonderzoek te doen. Het KNKV vindt het van belang dat iedereen nu en in de toekomst op een gezonde en veilige manier kan korfballen. Bron nieuws: KNKV.nl