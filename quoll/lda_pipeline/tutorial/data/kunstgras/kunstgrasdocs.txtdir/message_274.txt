LICHTENVOORDE - Opnieuw ophef over voetbalvelden van kunstgras. De meeste van die velden zouden ondanks eerder onderzoek toch gevaarlijk zijn, vanwege de mogelijk kankerverwekkende stoffen die in het kunstgras verwerkt zijn. In Gelderland liggen 230 kunstgrasvelden Onderzoeksprogramma Zembla meldt woensdag dat rubberbolletjes die veelal gebruikt worden in kunstgrasmatten, nooit goed zijn onderzocht. Dat terwijl die bolletjes kankerverwekkende stoffen bevatten. Zie ook: Zembla uitzending: gevaarlijk spel Het zogeheten rubbergranulaat ligt op de velden zodat het beter de omstandigheden van een echt grasveld nabootst en het zachter is voor slidings. Het wordt vooral gemaakt van vermalen autoband. In Gelderland liggen inmiddels 230 kunstgrasvelden. Ook bij FC Lienden hebben ze zo'n mat, maar daar maken ze zich niet druk om de veiligheid. Ondanks de twijfel die er nu weer is over de gevaren voor de gezondheid. 'Meer schade door wifi' Secretaris Nico Wagenvoort reageert nuchter: 'Als je ziet dat we 90 minuten voetballen in de week, twee uurtjes trainen in de week en dat over 30 weken. Dan heb je het over vijf dagen in het jaar. Die andere 360 dagen in het jaar denk ik dat we veel meer schade oplopen met de straling van wifi en de mobiele telefoon.' Wagenvoort gaat verder: 'Ik denk dat we daar meer aandacht aan moet besteden dan aan een korreltje waarvan tot op heden nog niet bewezen is dat het schadelijk is.' 'Voetbalclubs krijgen groot probleem' Maar niet overal reageren ze zoals in Lienden. Onlangs heeft voetbalclub Longa '30 uit Lichtenvoorde nog nieuwe kunstgrasvelden laten aanleggen. In 2006 heeft de voetbalclub al eens bij de gemeenteraad aangeklopt bij de gemeente over de gezondheidsrisico's, maar volgens het college zijn de velden veilig. Ook bij de nieuwe velden is gekozen voor de variant met rubbergranulaat. Voorzitter Marcel Ekelder; 'Ik schrok vanochtend ook toen ik dit hoorde. Als er uit nader onderzoek inderdaad blijkt dat het kankerverwekkend is, dan hebben heel veel voetbalclubs in Nederland een probleem.' Het veld van Longa '30 blijft voorlopig liggen, Ekelder wil eerst de nieuwe onderzoeksresultaten afwachten. Ook de KNVB wil namelijk nieuw onderzoek. Afgekraakt Het Nijmeegse bedrijf IndusTox heeft in 2006 voor het Rijksinstituut voor Volksgezondheid en Milieu (RIVM) onderzoek gedaan naar het rubbergranulaat en concludeerde dat het niet gevaarlijk voor de gezondheid is. Maar vooraanstaande onderzoekers kraken het onderzoek in Zembla; volgens hen is het niet representatief en te kleinschalig. Zij pleiten dan ook voor een groot onderzoek; ‘Als toxicoloog zeg ik: ik zou niet spelen op die velden, omdat we de risico’s onvoldoende kunnen inschatten’, zegt een van hen. Ook medewerkers van het RIVM zelf zouden het onderzoek hebben afgekraakt, maar toch hebben overgenomen. 'Klein, maar het heeft wel inzichten gegeven' De onderzoekers van IndusTox erkennen dat het onderzoek klein geweest is. Adviseur Frans Jongeneelen van IndusTox; 'Het was het eerste onderzoek wat daadwerkelijk een eerste beeld gaf. Voor ons onderzoek waren er alleen nog maar theoretische studies gedaan, ons onderzoek was al een flinke stap vooruit en daar hield het voor ons op. Er kwam uit dat het met de opnamen van de kankerverwekkende stoffen behoorlijk meeviel.' 'Ik sta nog steeds achter dat onderzoek, maar epidemiologisch onderzoek waarbij je sporters die jarenlang op die velden gespeeld hebben zou zeker geen kwaad kunnen.'