GEZONDHEIDSRISICO'S RUBBERKORRELS IN VOETBALVELDEN  Onderstaand de berichtgeving vanuit de gemeente Zuidplas:  Geachte bestuurders,  Wellicht heeft u woensdagavond de uitzending van het programma Zembla op televisie gezien. In het programma zijn er zorgen geuit over de mogelijke gezondheidsrisico’s van het rubbergranulaat in met name in de voetbalvelden. Ook in Zuidplas is het betreffende materiaal gebruikt op 9 van de 10 kunstgras voetbalvelden. Bij de toepassing van het materiaal zijn wij uitgegaan van de veiligheid van het betreffende product. Veiligheid zoals die tot op heden nog steeds door het Rijksinstituut voor Volksgezondheid en Milieu wordt onderschreven.   Wij ontvingen onderstaande informatie vanuit het RIVM:   “Het RIVM begrijpt de onrust die is ontstaan naar aanleiding van de uitzending van Zembla over de veiligheid van het sporten op kunstgrasvelden. Op basis van de bestudeerde informatie verwacht het RIVM niet dat de toepassing van rubbergranulaat op kunstgras zal leiden tot risico’s voor de gezondheid. Er is nu geen reden om te stoppen met sporten op deze velden.   Op verzoek van het ministerie van VWS is in januari 2016 nog eens kritisch naar de studie-opzet van de bij Zembla omstreden INDUSTOX studie gekeken. Het RIVM concludeert dat er PAK’s uit rubbergranulaat kunnen vrijkomen, er zijn echter geen aanwijzingen dat dit leidt tot een gezondheidsrisico voor de sporter. Wel heeft het RIVM aanbevolen aan het Ministerie om alle nieuwe informatie te evalueren. Het is dan ook goed dat het European Chemical Agency (ECHA) in opdracht van de Europese Commissie onderzoek doet naar de risico’s van rubbergranulaat. De uitkomsten hiervan worden begin 2017 verwacht.”   Op basis van onderzoek heeft het RIVM vastgesteld, dat er bij het sporten geen gezondheidsrisico’s zijn te verwachten. Toch achten wij het noodzakelijk, dat er op korte termijn door VNG, Vereniging Sport en Gemeenten en Ministerie van VWS een (groot) onafhankelijk onderzoek moet worden uitgevoerd naar de mogelijke risico’s. Zolang er geen nieuwe feiten over de eventuele risico’s van het rubbergranulaat op tafel komen kan er in onze optiek gewoon gebruik worden gemaakt van de sportvelden. Rond februari 2017 is de uitkomst te verwachten van het door de Europese Commissie opgedragen nader onderzoek naar de samenstelling van de stoffen van het rubbergranulaat. Zoals uit de televisie uitzending blijkt, zal ook de voetbalbond KNVB de ontwikkelingen nauwgezet volgen.   Wij realiseren ons terdege dat er bij sportbestuurders, sporters en ouders ongerustheid is ontstaan over het gebruik van het rubbergranulaat. Als blijkt dat er onacceptabele risico’s zijn verbonden aan het gebruik van het rubbergranulaat dan zullen wij zeker onze eisen aan het gebruik van het vulmateriaal voor de velden aanpassen. Zo ver is het nog niet. Met belangstelling wachten wij op de uitkomst van het nader onderzoek.   Voor uw nadere informatie treft u in de bijlage een overzicht aan van de meest gestelde vragen over rubbergranulaat korrels  bij het Rijksinstituut voor Volksgezondheid en Milieu.      Met vriendelijke groeten, mede namens, wethouder D.B. van Woudenberg Martin Korstanje