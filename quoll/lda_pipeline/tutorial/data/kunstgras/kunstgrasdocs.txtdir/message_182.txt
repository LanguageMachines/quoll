Ouders en voetbalclubs maken zich enorm zorgen. Is het nog wel veilig om je kind op een kunstgrasmat te laten voetballen? De uitzending van VARA onderzoeksprogramma ZEMBLA veroorzaakt heel wat onrust bij ouders van sportende kinderen. Woensdagavond kaartte ZEMBLA aan dat er nooit goed onderzoek is gedaan naar de gezondheidseffecten van de rubberkorrels die over de velden worden uitgestrooid. Dat terwijl er in het materiaal sporen van kankerverwekkende stoffen zitten. Aanstaande maandag gaat de KNVB om de tafel met het Rijksinstituut voor Volksgezondheid en Milieu (RIVM) en kunstgrasfabrikanten om te praten over de bevindingen van het VARA onderzoeksprogramma. 'Het gebeurt weer' Het RIVM meldt in een verklaring dat er nog geen reden is om te stellen dat kunstgrasvelden met rubberkorrels een gevaar zijn voor de volksgezondheid. Journalist Margriet Brandsma vindt dat een 'domme' reactie. “Het gebeurt weer”, zegt Brandsma in het Mediaforum. Het onderzoek van ZEMBLA toont volgens haar aan dat de onderzoeken van het RIVM niet te vertrouwen zijn. Ook onderzoeksjournalist Roelof Bosma die de uitzending maakte, is verbaasd over de reactie van het instituut omdat het zelf in de uitzending verklaarde dat het onderzoek te 'minimaal' was en er opnieuw onderzoek moet worden gedaan en dat er verder onderzoek moet gebeuren. Gemalen autobanden BNR hoofdredacteur Sjors Fröhlich schrok van het nieuws. "Ik wist niet dat er op die velden gemalen autobanden liggen." Dit weekend speelt zijn zoontje zijn eerste voetbalwedstrijd. Weliswaar niet op een kunstgrasveld, maar het nieuws heeft hem op scherp gesteld. Hij denkt niet dat het nieuws leidt tot lege voetbalvelden dit weekend, “maar het zal wel het gesprek van die ochtend zijn”, denkt hij. Reacties op de uitzending De reactie van Fröhlich was een veel gehoorde opmerking vertelt Bosma. "Voor veel ouders was dit schrikken. Veel wisten niet waar die korrel vandaan komen." Het veroorzaakte gelijk onrust bij gemeenten en lokale voetbalclubs. “De aannemer die bij ons in de uitzending zat, werd direct na de uitzending gebeld door verschillende clubs met de vraag of hij die korrels kon weghalen”, vertelt Bosma aan de telefoon. Daarop kopte het AD vanochtend ‘Kunstgras bij clubs in de ban.’ Bij NPO Radio 1 kwam ook een verontrustende ouder aan het woord. Zijn zoontje is keeper en krijgt die rubberkorrels ook wel eens in zijn mond. De conclusie van het ZEMBLA onderzoek is dat men niet precies weet welke gevolgen het ‘rubbergranulaat’ heeft. Juist daarom begrijpt Bosma niet waarom is gekozen om het spul over uiteindelijk duizenden velden uit te strooien. “Waarom neem je zo’n groot risico? En hoe kun je iets beginnen met afval waarvan je zeker weet dat er kankerverwekkende stoffen inzitten?” In de Verenigde Staten en Groot Brittannië zijn er steeds meer voetballers - en vooral keepers- die een verband leggen tussen het spelen op deze velden en het feit dat zij kanker hebben gekregen. Bosma: "De Amerikaanse documentaires die ik erover heb gezien, waren nog veel schokkender. Daar kwamen begrafenissen in voor." Kijk hier het mediaforum terug met Margriet Brandsma & Sjors Fröhlich. Andere onderwerpen gaan over het nieuwe partijprogramma van de VVD en de uitreiking van de Nobelprijzen.