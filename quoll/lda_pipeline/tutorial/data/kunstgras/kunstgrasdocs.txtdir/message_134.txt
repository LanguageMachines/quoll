ARNHEM - Diverse voetbalclubs in Gelderland nemen maatregelen na de televisie-uitzending van het programma Zembla over de mogelijke gevaren van kunstgras. Bij de Arnhemse club SML trainen de keepers niet meer op het kunstgras. OBW in Zevenaar heeft zelfs besloten om de jongste pupillen voorlopig helemaal niet meer op kunstgras te laten spelen. De Zevenaarse club zegt de onrust, die bij ouders speelt niet te kunnen negeren. Die onrust ontstond nadat in het programma Zembla werd bericht dat kunstgras met rubber korrels mogelijk kankerverwekkend zou zijn. Op dinsdag 11 oktober zullen de gemeente Zevenaar en de voorzitters van de voetbalclubs OBW en DCS bij elkaar komen om de situatie te bespreken. SML in Arnhem heeft drie velden; een natuurgrasveld en twee kunstgrasvelden (een daarvan is pas deze zomer aangelegd). Het bestuur van de club heeft besloten om de keeperstrainingen uit voorzorg op het natuurgrasveld te laten plaatsvinden. Omdat keepers meer in aanraking komen met de ondergrond, zouden zij extra risico lopen. 'KNVB makkelijk praten' DCS in Zevenaar heeft besloten om de allerjongste jeugd niet te laten spelen op kunstgras om te voorkomen dat ze de korrels in hun mond krijgen. Henk Janssen, secretaris van voetbalclub DCS Zevenaar:  'De KNVB heeft makkelijk praten dat ze wachten tot volgend jaar op nader onderzoek, maar zij hebben niet die ongeruste ouders op de stoep staan. Er zijn al meerdere teamleiders bij ons geweest die komend weekend leiver niet op kuntsgras willen spelen. Wij moeten met vrijwilligers elke weekend 50 teams op velden en in kleedkamers indelen, dus u kunt u wel voorstellen wat een enorm planningsprobleem we nu hebben.' DCS heeft besloten om de allerjongsten in ieder geval van het kunstgras af te halen. Janssen: 'Die zijn nog zo jong dat ze misschien die korrels in hun mond stoppen. Dat risico willen we niet lopen.' Rheden: geen reden te stoppen met sporten De gemeente Rheden laat weten geen aanleiding te zien om te stoppen met sporten op velden ingestrooid met rubbergranulaat. Rheden citeert het Rijksinstituut voor Volksgezondheid en Milieu (RIVM): 'Op basis van de bestudeerde informatie verwacht het RIVM niet dat de toepassing van rubbergranulaat op kunstgras zal leiden tot risicoâ€™s voor de gezondheid. Er is nu geen reden om te stoppen met sporten op deze velden.' 'De ballen werden vies' De gemeente Nijmegen heeft alle scholen, voetbalclubs en kinderdagverblijven een brief gestuurd met daarin de mededeling dat in Nijmegen geen velden liggen met autobandenrubbergranulaat, met uitzondering van het amateurveld bij NEC, dat eind van het jaar wordt vervangen. Woordvoerder Suzanne Baks: 'We moesten jaren geleden velden vernieuwen in de buurt van waterwingebieden. Dat rubbergranulaat (rubber korrels red.) rook niet lekker, was stoffig en de ballen werden er vies van. Dat voelde niet goed in combinatie met natuurgebied. Toen hebben we gekozen voor infill van synthetisch rubber TPE. Daarna zijn alle velden daarmee ingestrooid.'