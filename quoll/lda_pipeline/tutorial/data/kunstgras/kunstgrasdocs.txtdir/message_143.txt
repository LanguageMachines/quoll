De KNVB heeft aangegeven dat er dit weekend gewoon gevoetbald kan worden op kunstgras. De bond reageerde hiermee op de onrust die ontstaan is over de artificiële ondergrond. In een uitzending van het onderzoeksjournalistiekprogramma Zembla afgelopen woensdag stelden wetenschappers dat voetballen op kunstgrasvelden gevaarlijk zou kunnen zijn door de rubberkorrels (rubbergranulaat) die op de speelvelden liggen. Deze korrels, gemaakt van oude autobanden, bevatten kankerverwekkende stoffen. Het Rijksinstituut voor Volksgezondheid en Milieu (RIVM) stelde in 2006 dat spelen op kunstgras geen gezondheidsrisico’s met zich meebracht, maar dit onderzoek was veel te beknopt, blijkt in Zembla, omdat bijvoorbeeld alleen mannelijke, volwassen sporters mee waren genomen. De vraag is of de kankerverwekkende rubberkorrels, bedoeld om het veld te verzachten, in het lichaam van de sporters terecht kunnen komen. De KNVB zegt 'de onrust over het veilig kunnen spelen op kunstgrasvelden met rubbergranulaat' te begrijpen. Maar de bond wijst op 'meerdere onderzoeken' van het RIVM, waaruit 'niet is gebleken dat spelen op kunstgrasvelden gezondheidsrisico’s met zich meebrengt'. Daardoor kan er gewoon gevoetbald worden op kunstgras, aldus de KNVB. Wel wil de bond dat er op korte termijn aanvullend onderzoek komt.