INFORMATIE OVER HET GEBRUIK VAN KUNSTGRASVELDEN Op woensdag 5 oktober jl. heeft het televisieprogramma Zembla aandacht besteed aan de mogelijke gezondheidsrisico’s van het spelen op kunstgrasvelden. Zembla richtte zich daarbij op kunstgrasvelden ingestrooid met rubbergranulaat gemaakt van oude autobanden. Aangezien ik me kan voorstellen dat het programma bij u vragen oproept, wil ik u graag informeren over de situatie van ons kunstgrasveld. Wij hebben als OSV Oud-Beijerland de gemeente schriftelijk en telefonisch benaderd naar aanleiding van deze uitzending. Reactie vanuit de gemeente (vrijdag 7 oktober 2016): Wij ontvingen advies van de GGD Zuid-Holland Zuid, onderdeel van de Dienst Gezondheid & Jeugd. De GGD volgt in deze het standpunt van het Rijksinstituut voor Volksgezondheid en Milieu (RIVM) zoals verwoord in de reactie van het RIVM van 6 oktober 2016: Het Rijksinstituut voor Volksgezondheid en Milieu (RIVM) begrijpt de onrust die is ontstaan naar aanleiding van de uitzending van Zembla over de veiligheid van het sporten op kunstgrasvelden. Op basis van de bestudeerde informatie verwacht het RIVM echter niet dat de toepassing van rubbergranulaat op kunstgras zal leiden tot risico’s voor de gezondheid. Het RIVM ziet momenteel geen reden om te stoppen met sporten op deze velden.  Op verzoek van het ministerie van VWS is in januari 2016 nog eens kritisch naar de studie-opzet van de bij Zembla omstreden IndusTOX studie gekeken. Het RIVM concludeert dat er PAKs uit rubbergranulaat kunnen vrijkomen, er zijn echter geen aanwijzingen dat dit leidt tot een gezondheidsrisico voor de sporter. Wel heeft het RIVM aanbevolen aan het Ministerie om alle nieuwe informatie te evalueren. Het is dan ook goed dat het European Chemical Agency (ECHA) in opdracht van de Europese Commissie onderzoek doet naar de risico’s van rubbergranulaat. De uitkomsten hiervan worden begin 2017 verwacht.  Indien de nieuwe onderzoeken aanleiding geven tot andere conclusies, dan zullen wij als gemeente natuurlijk passende maatregelen nemen. Wij zullen de komende periode nauw contact houden met onze partners KNVB en Vereniging Sport en Gemeenten (VSG).   Reactie vanuit de KNVB (vrijdag 7 oktober 2016): Woensdag informeerden we jullie (bestuurders van de voetbalvereniging) al over de uitzending van Zembla waarin zij aandacht hadden voor de mogelijke gezondheidsrisico’s van de rubberen korrels, het zogeheten SBR-rubbergranulaat, in kunstgrasvelden. Naar aanleiding van die uitzending ontvingen we bij de KNVB vragen van verenigingen en signaleren we dat verenigingen (en andere betrokkenen) twijfels hebben over het spelen op dergelijke velden. Vragen die wij goed begrijpen. Mede daarom hechten we er waarde aan jullie nogmaals te informeren en aan te geven dat uit eerdere onderzoeken van het RIVM niet gebleken is dat spelen op kunstgrasvelden gezondheidsrisico’s met zich meebrengt. En dat de velden dus gebruikt kunnen worden om op te spelen en trainen. Wel staat de KNVB erop dat er op zeer korte termijn aanvullend onderzoek komt. Dit onderzoek, te verrichten door het RIVM, moet antwoord geven op de vraagstukken zoals die nu bij ons en onze leden liggen. Maandag zitten we met partijen als de Vereniging Sport en Gemeente (VSG), het RIVM en andere organisaties rond de tafel om deze kwestie te bespreken en de vervolgstappen vast te leggen. We houden iedereen via de website van de KNVB en per mail op de hoogte van het vervolgproces. Dit bericht kan eventueel op de eigen website worden geplaatst om leden te informeren. We hopen iedereen zo voldoende geïnformeerd te hebben. Voor meer informatie kun je hierbij doorverwijzen naar berichtgeving op KNVB.nl. Wij als bestuur van OSV Oud-Beijerland begrijpen de onrust, echter houden ons op dit moment vast aan de reactie van de gemeente en KNVB Met sportieve groet, Jack Smeets Voorzitter Oud-Beijerland, 7 oktober 2016