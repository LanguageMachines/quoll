BREDA / OOSTERHOUT - Bij DIA in Teteringen meldden vrijdag twee jongens zich af voor de keeperstraining. Het is natuurlijk maar een heel kleine steekproef, maar bij alle andere voetbalclubs, die we op zaterdag bezoeken, is het aantal afmeldingen nihil. De KNVB zegt: er kan gespeeld worden. Er lijkt ook niets aan de hand als je rondkijkt op de velden. Kinderen dartelen over het kunstgras, ouders keuvelen gezellig langs de lijn. Het nieuws dat in de rubberen korrels, die op kunstgras gestrooid worden, mogelijk kankerverwekkende stoffen zitten, heeft er niet voor gezorgd dat ouders massaal hun kind thuis houden. En slechts een enkele club (waaronder Internos uit Etten-Leur en Victoria’03 uit Oudenbosch) kiest ervoor om pas weer op kunstgras te spelen, als het RIVM na nieuw onderzoek het sein op veilig zet. ‘Overtrokken’, hoor je veel langs de lijn of in de kantine. ‘Massahysterie’, roepen enkelen, maar de meesten voelen wel degelijk enige ongerustheid. ‘Hoe eerder er nieuw onderzoek is gedaan naar het mogelijke gevaar, hoe beter’, klinkt alom. Lees maandag meer over het rubbergranulaat en het spelen daarop in BN DeStem