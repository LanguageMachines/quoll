Voetbalclubs worden bestookt door ouders die willen weten of het kunstgras wel veilig is. Ondanks de zorgen wordt vrijwel overal gespeeld. Loopt mijn kind gevaar op dat giftige kunstgras? Voetbalclubs in de regio hebben deze vraag tientallen malen langs zien komen. Op de websites van de clubs en gemeenten, die eigenaar zijn van de velden, worden de vragen meestal maar deels beantwoord. FC De Bilt en SVM Maartensdijk, die beide een kunstgrasveld hebben dat is ingestrooid met de veelbesproken mogelijk kankerverwekkende rubberen korrels van gemalen autobanden, informeren hun leden als volgt: ,,De besturen van beide voetbalverenigingen (FC De Bilt en SVM) als gebruikers, en de gemeente De Bilt als verhuurder hebben de berichtgeving met grote belangstelling gevolgd. Met de veiligheid en gezondheid van de sporters voorop, menen wij dat vervolgonderzoek wenselijk is.'' Korrels De reactie is exemplarisch voor tientallen clubs in de regio die ook beschikken over kunstgras met de fijnmazige korrels van autobanden. Zorgen zijn er volop, maar de meeste clubs kiezen er voor om morgen en komende weken gewoon te spelen op de omstreden kunstgrasvelden. ,,Ja, we zijn bezorgd'', zegt voorzitter John Maassen van het Culemborgse Focus '07. ,,Maar er is geen paniek, want we volgen de lijn van de KNVB en het RIVM. Die wijzen erop dat niet is aangetoond dat de rubber korrels kankerverwekkend zijn. Er komt nu aanvullend onderzoek en dat volgen we met grote belangstelling, maar we blijven zolang wel op de velden spelen.'' Onrust Bij Hercules kunnen ze de onrust wel weghalen. De club is meteen na de uitzending van Zembla in actie gekomen. Bestuurslid Hans ten Zweege: ,,We hebben informatie ingewonnen bij de gemeente Utrecht. Ook hebben we de velden onderworpen aan een nadere inspectie.'' Bij Hercules worden twee soorten strooisel gebruikt: het Italiaanse Terra en het Britse Smashcourt Infill. In beide strooisels ontbreken de gewraakte autobandkorrels. Trapveldjes In Utrecht zijn vrijwel alle kunstgrasvelden die de laatste tien jaar zijn aangelegd veilig, zei sportwethouder Paulus Jansen vandaaq al. Dat geldt echter niet voor alle playgrounds in de stad. De Johan Cruyff-trapveldjes in de stad bevatten veelal de gewraakte rubber korrel. Ook het Wesley Sneijderveld aan de Thorbeckelaan in Ondiep is ermee ingestrooid, maar de vluchtelingen en vrijwilligers die er vrijdagmiddag op voetballen maken zich geen zorgen. ,,We spelen er al jaren op'', zegt Melissa. ,,Ik ben nu niet opeens bang om ziek te worden.'' ,,Het is nog lang niet zeker of de korrels gevaarlijk zijn'', zegt een woordvoerder van de Cruyff Foundation. ,,Wij ondernemen voorlopig geen actie.'' Zorgen Zorgen zijn er ook. Ouders Marco en Ellen van der Heijden hebben overwogen hun drie kinderen weg te halen bij DOSC in Den Dolder, waar twee velden met het gewraakte rubber liggen. Hun oudste zoon is keeper. ,,Ik vroeg hem: heb je die korrels wel eens in je mond gekregen. Dat had hij zeker. Soms spuugde hij ze uit, maar soms ook niet.''Â  De twee wachten met een besluit op het onderzoek van minister Schippers. ,,Als er niets gebeurt, ga ik toch op zoek naar een club met andere kunstgrasvelden'', zegt Ellen van der Heijden.