Wel.nl                                                                            Minder lezen, Meer weten.   Facebook-oproep Lubach al 30.000 keer gedeeld Oct 10th 2016, 18:15, by anp De oproep van Arjen Lubach aan Facebook om een aantal vragen over het beleid van het internetbedrijf te beantwoorden, is binnen 24 uur 30.000 keer gedeeld. Het bericht heeft binnen een etmaal bijna twee miljoen mensen bereikt. Dat heeft eindredacteur Janine Abbring maandag gemeld. Lubach besteedde zondagavond in zijn programma Zondag met Lubach aandacht aan Facebook. Hij verbaast zich erover dat het bedrijf door speciale algoritmes bepaalt wat gebruikers aan nieuws en informatie te zien krijgen en wilde daar graag een aantal vragen over stellen. Maar het bleek onmogelijk om een woordvoerder van het bedrijf te pakken te krijgen. Daarom riep de presentator van het satirische programma zijn kijkers op de vragen op Facebook te delen of te liken. Volgens Abbring heeft Facebook nog niet gereageerd op het initiatief. Napalmfoto Facebook kwam de afgelopen weken meerdere malen negatief in het nieuws doordat het bedrijf filmpjes en foto’s van accounts verwijderde. Zo censureerde het bedrijf de iconische nieuwsfoto van een Vietnamees meisje dat net met napalm is overgoten omdat er naakt op te zien is. Ook werd de Facebook-account van PvdA-parlementariër Keklik Yücel offline gehaald omdat zij kritiek had geuit op Turkije. Zondag met Lubach, dat elke zondag bij de VPRO te zien is, is momenteel bezig aan zijn vijfde seizoen. De zesde reeks is in 2017 te zien, maakte producent Human Factor onlangs bekend.  Inventarisatie van alle kunstgrasvelden Oct 10th 2016, 16:13, by anp Er wordt een inventarisatie gemaakt van alle sportvelden met kunstgras in ons land. Volksgezondheidsinstituut RIVM heeft dat nodig om monsters te gaan nemen. Intussen wordt er ook literatuuronderzoek gedaan naar de eventuele gevaren van kunstgras. Het RIVM sprak maandag met voetbalbond KNVB en de Vereniging Sport en Gemeenten (VSG) over het kunstgras. Aanleiding voor de plotselinge zorgen om de kunstgrasvelden is een uitzending van Zembla woensdag. Daarin zeggen wetenschappers dat het RIVM nooit goed heeft onderzocht of kankerverwekkende stoffen in dit zogeheten rubbergranulaat in het lichaam van sporters terecht kunnen komen. Het RIVM zal zich met deze wetenschappers in verbinding stellen. Minister Edith Schippers (Sport) heeft het RIVM opdracht gegeven opnieuw te onderzoeken of de rubberkorrels op kunstgrasvelden de gezondheid kunnen schaden. Het RIVM verwacht volgens de wens van de minister nog dit jaar met conclusies te kunnen komen.  Vader dwong zijn zoon om pap te eten, waarna hij stikte Oct 10th 2016, 15:45, by Pieter Immerzaal Een driejarige peuter is in Londen op gruwelijke wijze om het leven gekomen. Zijn vader dwong hem om pap te eten. Het voedsel kwam in de longen van het kind terecht, waarna hij stikte. De 32-jarige man uit Londen staat nu terecht voor doodslag en kindermishandeling. De vader zou zijn kind op schoot hebben vastgehouden en de wangen hebben ingedrukt. Vervolgens goot hij de pap naar binnen. Zo deed hij dat wel vaker. Soms begon de peuter over te geven, maar dan werd zijn vader woedend, sloeg hem of stuurde hem naar bed. Afgelopen november ging het echter helemaal mis. De man belde nog een ambulance, maar de hulp kwam te laat. Aanklager Simon Denison beschrijft de situatie toen de ziekenwagen arriveerde: “Het kind zat onder de pap. Het was heel moeilijk om zijn luchtwegen vrij te krijgen, aangezien zijn keel helemaal vol zat.” Uit een autopsie bleek dat vrijwel alle delen van zijn longen waren gevuld met voedsel. “Hij heeft een grote hoeveelheid van de pap-achtige substantie geïnhaleerd, zodat hij in feite is verdronken in zijn eigen eten.” “Door de manier waarop hij op zijn vaders schoot lag, kon hij niet voorover buigen om het eten dat in het verkeerde keelgat schoot op te hoesten. Zijn probleem moet duidelijk zijn geweest, aangezien hij geschopt en gekronkeld heeft om los te komen. Maar toen het voedsel eenmaal in zijn luchtwegen en longen kwam, kon hij niet langer ademen. Hij werd slap en verloor het bewustzijn.” Al die tijd deed zijn vader niets.  Dijsselbloem optimistisch over Griekenland Oct 10th 2016, 13:45, by anp Eurogroepvoorzitter Jeroen Dijsselbloem is ,,optimistisch” over de vooruitgang die Griekenland boekt met de beloofde hervormingen en privatiseringen. Daardoor heeft het land zicht op verse toevoer van Europees geld, ter waarde van 2,8 miljard euro. Hij zei dat maandag in Luxemburg voor de ministers van Financiën van de eurolanden zich bogen over de in september uitgestelde uitkering van het bedrag. De eurogroep vond toen dat de Grieken tijdens de zomermaanden te laks waren geweest, waarop de Griekse minister van Financiën Euklides Tsakalotos beloofde de vaart er weer in te zetten. Het geld komt uit het derde steunprogramma voor Griekenland. Dat pakket bedraagt in totaal 86 miljard euro en het programma loopt tot augustus 2018. Een deel van deze beoogde storting uit het Europese noodfonds ESM, 1,7 miljard euro, is bestemd voor betalingsachterstanden.  Wat er allemaal misgaat in de Nederlandse verzorgingstehuizen Oct 10th 2016, 13:33, by Désirée du Roy Om te beginnen: er gaat een heleboel goed in de verzorgingstehuizen in Nederland. Bewoners geven gemiddeld een cijfer van 7,85. Een dikke 8- dus. Verreweg het grootste probleem is het personeelstekort: een op de vijf bewoners klaagt daarover. De Patiëntenfederatie Nederland deed onderzoek onder ruim 11.000 bewoners van verzorgingstehuizen. Zij vinden massaal tijd en aandacht van verzorgers het belangrijkst. “De medewerkers geef ik het liefst iedere morgen een kus, zo goed zorgen ze voor me”, aldus een bewoner in een van de interviews. “Als je ze nodig hebt, zijn ze er meteen. En ik kon heel goed met ze praten over het overlijden van mijn man.” Maar helaas gaat het lang niet overal zo goed. Twintig procent van de ondervraagden geeft aan dat er te weinig personeel is. Ze missen bijvoorbeeld een praatje. “Er is weinig persoonlijke aandacht. Daarom zit ik eenzaam in mijn kamer”, vertelt een van de geïnterviewden. “Ik vergeet soms ergens naartoe te gaan, maar ik word ook niet opgehaald.” Soms ontbreekt ook basale zorg. Een veelgehoorde klacht is dat bewoners lang moeten wachten voor ze worden geholpen met toiletbezoek. Een kleinkind vertelt zelfs over haar oma: “De verwarming werkte 2,5 week lang niet. Vaak lag zij in haar eigen ontlasting, wat ik opruimde. Ik waste en voedde haar. Na 3 weken kwam oma ondervoed, uitgedroogd en met een verwaarloosde blaasontsteking en 1 liter urine op de spoedeisende hulp.”  Deze karaktereigenschap hebben alle honderdjarigen gemeen Oct 10th 2016, 12:40, by Jeannette Kras Met man en macht is de wetenschap op zoek naar het geheim voor een lang leven. Scheikundige Henne Holstege doet daar onderzoek naar onder honderd-plussers. Haar voorlopige conclusie? Deze mensen doen niets bijzonders om zo oud te worden. Ze hebben geluk met hun genen. In Nederland zijn er ruim 2.000 mensen ouder dan honderd. Daarvan is de helft nog helder van geest. Aan het VUmc bestudeert Holstege 250 van hen. Ze zijn niet bijzonder slank of sportief, volgden geen speciaal dieet en een aantal heeft jarenlang gerookt. “De meesten zijn van die wat stevige Hollanders, zeker niet mager. Deze mensen zijn wel opgegroeid zonder auto en doordat ze zo positief zijn – maar nu speculeer ik – zijn ze misschien meer geneigd om erop uit te trekken en hangen ze minder voor de televisie,” zegt Holstege in nrc.next. Ze zien er vaak veel jonger uit dan je zou verwachten, terwijl hun leven hetzelfde is verlopen als dat van hun reeds lang overleden generatiegenoten. “Ze hebben allemaal de oorlog meegemaakt, ze hebben gemiddeld evenveel kinderen gekregen, ook bij hen zijn er kinderen overleden, ze zijn net zo vaak getrouwd en gescheiden. Alleen gaan ze anders om met tegenslagen. Ze zijn niet bij de pakken gaan neerzitten.” Want dat valt eigenlijk nog het meest op: dat de honderdjarigen positief in het leven staan. Holstege: “Dat hoor ik ook van buitenlandse collega’s die onderzoek naar honderdplussers doen. Het zijn positieve mensen. Ze scoren heel laag op depressie-ratings. Ze zeggen: kijk niet naar de dag van gisteren, kijk naar morgen.”  ‘Deutsche Bank genoot speciale behandeling’ Oct 10th 2016, 11:44, by anp Deutsche Bank genoot een speciale behandeling bij de Europese stresstest afgelopen zomer. Dat schrijft de Britse zakenkrant Financial Times maandag. Volgens de krant mocht de grootste bank van Duitsland met goedkeuring van de Europese Centrale Bank (ECB) een nog niet verkocht onderdeel als verkocht in de test opvoeren. Deutsche Bank verwacht 4 miljard dollar op te halen met de verkoop van zijn belang in de Chinese geldschieter Hua Xia. De deal is evenwel nog niet rond, maar wordt volgens Deutsche Bank tegen het einde van dit jaar verwacht. Toch kreeg de bank toestemming om het resultaat van de verkoop in de test op te voeren. Deutsche Bank zou de enige bank zijn met een dergelijke voetnoot bij de beoordeling. Het is een van de belangrijkste financiële concerns ter wereld, maar staat zwaar onder druk door dreigende miljardenboetes en een reeks onopgeloste problemen uit het verleden. Zorgen over de kapitaalpositie zetten het aandeel Deutsche Bank de afgelopen weken stevig onder druk.  Schattig robotje klimt zelf over een hek en maakt de deur open Oct 10th 2016, 11:21, by Jeannette Kras Robots die mensachtige trekken vertonen, het blijft een beetje creepy. Dat zie je ook in deze video. Op het eerste gezicht lijkt het robotje een schattige, hopsende puppy. Maar dan zie je hoe het een hoog hek over klimt en deuren open maakt. Helemaal zelf. De Minitaur, zoals de robot heet, is het geesteskind van Ghost Robotics, een bedrijf van wetenschappers van de universiteit van Pennsylvania. De robot is gebouwd om te laten zien hoe de bewegingstechnologie ‘direct drive’ werkt. Het robotje bedenkt zelf hoe hij zich voortbeweegt en verzint steeds creatieve oplossingen om bijvoorbeeld een trap op te komen en een deur open te maken. Zie hier de kunsten van de wel erg slimme Minitaur:  Lichaam gevonden in Groningen Oct 10th 2016, 11:03, by anp In het water van het Lopende Diep aan de Noorderhaven in Groningen is maandag een lichaam gevonden. Volgens de politie is dat vlakbij de plek waar de vermiste achttienjarige student Wytze Pennink vrijdag voor het laatst is gezien. Onderzoek moet uitwijzen om wie het gaat. Pennink kwam vrijdagochtend niet thuis na een avond stappen. Het laatste spoor van de student is van 05.35 uur in de ochtend, toen een camera hem vastlegde bij de Spilsluizen. Hij liep op dat moment in de richting van de plek waar vandaag het lichaam is gevonden, zegt de politiewoordvoerder.  Schokkende cijfers uit UK over zelfmoord: 2/3 had recent contact met ggz Oct 10th 2016, 10:30, by Chantal Caes Er zijn veel mooie woorden voor bedacht, zoals ‘community care’ en ‘vermaatschappelijking van de zorg’. Psychiatrische patiënten moeten niet opgesloten worden in instellingen, maar zoveel mogelijk in de gelegenheid worden gesteld om ‘actief nieuwe verbindingen te leggen met de samenleving’. Het is een lovenswaardig streven en er hebben ongetwijfeld veel mensen baat bij, maar het is ook een dekmantel voor bezuinigingen en die eisen hun tol. Uit een rapport van de Universiteit van Manchester blijkt dat mensen die ambulant worden behandeld door FACT-teams* vaker zelfmoord plegen dan patiënten die zijn opgenomen. Van de mensen die in hun eigen omgeving begeleid werden, pleegden er ongeveer tweehonderd per jaar zelfmoord. Dat is drie keer meer dan patiënten die opgenomen waren. Schokkend hierbij is dat een derde van deze mensen in de afgelopen twee weken ontslagen werd uit een ggz-instelling en nog een derde had minder dan een week geleden contact met de ggz. Met name mensen die alleen woonden pleegden vaker zelfmoord (43%). Ook werd vastgesteld dat er te weinig samengewerkt wordt met de verslavingszorg, waardoor mensen tussen wal en schip vallen. * FACT staat voor ‘Flexible Assertive Community Treatment‘. FACT-teams zijn multidisciplinaire teams, waarbij psychiaters, psychologen, ggz-verpleegkundigen, maatschappelijk werkers e.a. de cliënt binnen de eigen omgeving begeleiden.    Brit en Fin winnen Nobelprijs voor Economie Oct 10th 2016, 10:17, by anp De Brit Oliver Hart en zijn Finse collega Bengt Holmström krijgen dit jaar de Nobelprijs voor de Economie. Dat maakte de Zweedse Koninklijke Academie voor de Wetenschappen maandag in Stockholm bekend. De twee krijgen de prijs voor hun onderzoek op het terrein van de contracttheorie. "Hart en Holmström hebben de contracttheorie door hun grondleggende bijdragen doen uitgroeien tot een vruchtbaar onderzoeksveld", aldus het Nobelprijscomité. "Hun analyse van regelingen voor optimale contracten legt het intellectuele fundament voor politiek en instellingen op veel gebieden, van faillissementswetgeving tot de juridische vormgeving van staten." Contracten zijn van fundamenteel belang in het maatschappelijk en economisch verkeer. Denk aan contracten met verzekeraars, banken, bij aankopen, een huis of een auto kopen, met arbeidscontracten, het contract dat burgers hebben met de staat, met alle rechten en plichten, verwachtingen die daarbij horen.  Er is nog een tape van Trump “en die is nog veel erger” Oct 10th 2016, 10:14, by Pieter Immerzaal Donald Trump kwam dit weekend zwaar in de problemen vanwege zijn extreem vrouwonvriendelijke ‘grab them by the pussy’-uitspraak. Maar volgens sommigen zijn er nog andere video’s van de presidentskandidaat “die nog veel erger zijn.” Op de beelden zou te horen zijn dat hij het zwaar racistische woord ‘nigger’ uitspreekt. Bill Pruitt, die vroeger producer was bij ‘The Apprentice’ tweette over de beelden. “Ik kan jullie verzekeren: als het om Trump gaat, zijn er veel ergere tapes verkrijgbaar. Het is maar het begin.” Niet veel later tweette ook een andere producer dat er bij het bedrijf een boete van 5 miljoen dollar staat op het lekken van beelden. “Dat is de reden waarom ze nog niet verspreid zijn”, klinkt het. “Maar ik hoor van de crew dat ze veel erger zijn en dat hij het N-woord gebruikt.”  Relatie tussen Trump en running mate Pence staat op springen Oct 10th 2016, 08:49, by anp Diverse media in de Verenigde Staten maken melding van een breuk in de verhouding van Donald Trump en zijn beoogde vice-president Mike Pence. De relatie tussen de Republikeinse kandidaat voor het Witte Huis en zijn 'running mate' staat al onder druk sinds een geluidsopname over Trumps seksisme de ronde doet. Pence distantieerde zich van opmerkingen van Trump dat hij vrouwen kon krijgen omdat hij beroemd is. Op zijn beurt viel Trump zijn running mate publiekelijk af over de aanpak van het Syrische probleem tijd...