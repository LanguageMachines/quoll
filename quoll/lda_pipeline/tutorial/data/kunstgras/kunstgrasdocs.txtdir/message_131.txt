Zembla’ is een top-Tv-onderzoeksprogramma, dat in onze ogen door veel mensen wordt onderschat. De onderzoeksjournalistiek van de redactie van dit programma verdient naar onze mening een Nipkow-schijf voor beste Tv-programma. Kijk naar een voorbeeld van deze kwalitatieve journalistiek, over de schrikbarende ontwikkelingen rondom kunstgras en de vermalen autobanden, die er als korrels opgestrooid worden. Veilig volgens het RIVM, dat zich beroept op een rapport waar de honden geen brood van lusten. Een flut-onderzoekje uitgevoerd door onderzoeker, die zéker geen bedoeling had om gedegen werk af te leveren, laten we het zo zeggen. Zijn de Nederlandse bevolking en sportorganisaties goed en eerlijk geïnformeerd over de gezondheidsrisico’s van kunstgrasvelden met rubberkorrels? De Amerikaanse voetbaltrainster Amy Griffin houdt sinds 2009 een lijst bij van voetballers die op kunstgras met rubberkorrels hebben gespeeld en kanker hebben gekregen. Ze vreest dat er een verband is tussen de korrels, die gemaakt zijn van oude autobanden, en de kanker. De lijst telt inmiddels 230 spelers. In Engeland voert Nigel Maguire, voormalig hoofd van een regionale gezondheidsdienst, campagne voor beter onderzoek naar deze rubberkorrels. Zijn zoon was keeper en kreeg lymfeklierkanker. Iedere dag sporten wereldwijd miljoenen kinderen en volwassenen op dit soort kunstgrasvelden. Ook in Nederland liggen bijna tweeduizend van die velden. De korrels zorgen ervoor dat het veld dezelfde eigenschappen heeft als een natuurgrasveld, met als bijkomend voordeel dat het bijna altijd bespeelbaar is...