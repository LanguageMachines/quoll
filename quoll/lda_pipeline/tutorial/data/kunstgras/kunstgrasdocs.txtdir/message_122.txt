SP Kamerleden Van Nispen en Smaling. stellen vragen over het gevaar van kunstgrasvelden..  Vragen van de leden Van Nispen en Smaling (beiden SP) aan de minister van Volksgezondheid, Welzijn en Sport en de staatssecretaris van Infrastructuur en Milieu over het bericht dat het sporten op kunststofgrasvelden mogelijk gevaarlijk is voor de gezondheid  1 Wat is uw reactie op de uitzending van Zembla over de mogelijke risico’s van voetballen op kunstgrasvelden met rubbergranulaat voor de gezondheid? 1)  2 Hoe groot is het risico op gezondheidsproblemen met betrekking tot het sporten op kunststofgrasvelden met rubbergranulaat? Bent u bereid dit uit te zoeken en de Kamer hierover te informeren? Zo neen, waarom niet?  3 Welke onderzoeken zijn tot nu al gedaan naar de mogelijke risico’s voor de gezondheid, vanwege het spelen op kunstgrasvelden met rubbergranulaat? Kunt u uw antwoord toelichten?  4 Welke informatie, onderzoeken of bewijzen zijn beschikbaar over het bericht dat in de Verenigde Staten en Groot Brittannië er steeds meer voetballers (vooral keepers) zijn die een verband leggen tussen het spelen op kunststofgrasvelden met rubbergranulaat en het feit dat zij kanker hebben gekregen? Hoe verhoudt dit zich tot andere landen?  5 Is het juist dat een eerder onderzoek uitgevoerd door Industox door zowel door de overheid als door het RIVM gepresenteerd wordt als het bewijs dat er geen gezondheidsrisico’s zijn?  6 Wat is uw reactie op de uitspraken van meerdere deskundigen die in de uitzending hebben aangegeven dat dit onderzoek door Industox slechts een steekproef betreft en niet geclassificeerd kan worden als wetenschappelijk onderzoek? Kunt u uw antwoord toelichten?  7 Is het juist dat de concentraties die in granulaten zitten ver boven de vastgestelde REACH-norm zitten? Kunt u uw antwoord toelichten?  8 Is het juist dat de branchevereniging van bandenfabrikanten VACO gelobbyd heeft bij het ministerie van VWS en bij het ministerie van I&M om de Europese normen van rubbergranulaat niet aan strengere regels te laten voldoen? Kunt u uw antwoord toelichten?  9 Kunt u uw reactie geven op de e-mail die aan de Europese Commissie is gestuurd, waarin aangegeven is dat het het standpunt van het Kabinet is om rubbergranulaat tot aan de evaluatieregeling in 2017 niet aan strengere regels te onderwerpen? Kunt u uw antwoord toelichten?  10 Waarom heeft het Kabinet besloten om geen strengere regels te laten gelden voor rubbergranulaat? Welke afwegingen heeft het Kabinet precies gemaakt? In hoeverre heeft de lobby van VACO daarbij een rol gespeeld? Kunt u uw antwoord toelichten?  11 Waarom wilden het ministerie van VWS, brancheorganisatie VACO en het RIVM niet voor de camera van ZEMBLA reageren? Waarom is door al deze partijen per e-mail aangegeven dat er geen gezondheidsrisico’s zijn? Is hier sprake van belangenverstrengeling? Kunt u uw antwoord toelichten?  12 Hoe kunt u beweren dat er geen gezondheidsrisico’s zijn terwijl Zembla bewijzen heeft van een bijeenkomst tussen de Europese brancheorganisatie van bandenfabrikanten ETRMA en het ECHA, waaruit blijkt dat fabrikanten zelf helemaal niet weten wat er precies in het granulaat zit? Kunt u uw antwoord toelichten?  13 Is er volgens u sprake van een toename van gezondheidsproblemen van sporters die gerelateerd kan worden aan de stijging van het aantal kunstgrasvelden in Nederland? Bent u bereid dit te onderzoeken en de Kamer hierover te informeren? Zo neen, waarom niet?  14 Heeft u of betrokken partijen meldingen binnengekregen van sporters en/of omwonende mensen die in de buurt van een kunstgrasveld wonen of sporten en die gezondheidsklachten kregen vanwege het rubbergranulaat dat is aangelegd op het kunstgrasveld?  15 Bent u bereid om een gronding epidemiologisch onderzoek uit te voeren naar de gezondheidsgevolgen van rubbergranulaat in kunstgrasvelden? Zo neen, waarom niet?  16 Welke maatregelen gaat u treffen om mogelijke risico’s voor de volksgezondheid tegen te gaan?  1) http://zembla.vara.nl/nieuws/knvb-wil-nieuw-onderzoek-naar-gezondheidsrisicos-kunstgrasvelden - Wetenschappers: gezondheidsrisico's sporten op kunstgras niet goed onderzocht Voetballen op kunstgrasvelden met rubbergranulaat zou gevaarlijk kunnen zijn. Dat stellen vooraanstaande wetenschappers in de ZEMBLA-uitzending ‘Gevaarlijk Spel’. H