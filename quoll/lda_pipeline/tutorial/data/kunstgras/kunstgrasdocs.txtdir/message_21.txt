Update gebruik rubberkorrels kunstgrasvelden Categorieën: Wonen (10 okt 2016) Vorige week rapporteerden diverse media over mogelijke gezondheidsrisico´s van rubberkorrels die veel gebruikt worden in kunstgrasvelden. Dit heeft bij sporters, ouders, clubs en scholen begrijpelijkerwijs tot vragen geleid. Het RIVM, VSG en de GGD Noord- en Oost Gelderland vinden het belangrijk dat alle beschikbare informatie wordt geëvalueerd en dat er extra onderzoek wordt gedaan. Minister Schippers heeft het RIVM daar inmiddels om gevraagd. De gemeente Voorst deelt de conclusie dat er snel gedegen vervolgonderzoek nodig is. Op dit moment ziet de gemeente op advies van de GGD geen reden om te stoppen met sporten op kunstgras. Als de resultaten van dat onderzoek om maatregelen vragen, dan voeren we die uit. Wij staan hierbij in nauw contact met de betrokken sportverenigingen. Update 9 oktober 2016 Door de uitzending van het programma Zembla van 5 oktober 2016 zijn vragen gerezen over de mogelijke gezondheidrisico’s die kunstgrasvelden kunnen hebben voor gebruikers. Minister Edith Schippers begrijpt de zorgen en heeft het RIVM daarom uit voorzorg gevraagd met spoed extra onderzoek te doen. Hiervoor zullen 50 tot 100 velden actief bemonsterd worden. Het RIVM zal bij dit onderzoek in overleg treden met de Schotse experts die tijdens de uitzending van Zembla aan het woord waren en in contact treden met Belgische collega’s die aangekondigd hebben ook onderzoek te gaan doen naar rubbergranulaat. Schippers heeft ook Bureau Risicobeoordeling van de NVWA (BuRO) gevraagd een rol in dit onderzoek te spelen. De minister verwacht voor het einde van het jaar de Tweede Kamer en het publiek over de resultaten van dit onderzoek te informeren. Meer info: www.rijksoverheid.nl/actueel/nieuws/2016/10/07/schippers-extra-onderzoek-rubbergranulaat-kunstgrasvelden Update 7 oktober 2016 Wij ontvingen bijgaand bericht van het Rijksinstituut voor Volksgezondheid en Milieu (RIVM) via de Vereniging Sport en Gemeenten (VSG). Op zeer korte termijn heeft het VSG overleg met o.a. KNVB en RIVM over deze kwestie. Als er aanvullende informatie beschikbaar komt (in aanvulling op ons nieuwsbericht van donderdag 6/10) informeren wij u daarover.  Update gebruik rubberkorrels kunstgrasvelden (reactie RIVM)