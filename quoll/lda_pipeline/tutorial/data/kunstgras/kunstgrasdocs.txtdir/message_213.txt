In de uitzending van Zembla van afgelopen woensdagavond 4 oktober werd gesuggereerd dat kunstgrasvelden mogelijk kankerverwekkend zijn. Het bestuur van VVZ'49 hecht er waarde aan om de belangrijkste feiten uit deze discussie voor u uiteen te zetten: Momenteel wordt door het European Chemicals Agency (ECHA) nader onderzoek gedaan naar de risico's van rubbergranulaat, dat is gemaakt van vermalen autobanden. De resultaten van dit wetenschappelijk onderzoek worden begin volgend jaar verwacht. Tien jaar geleden werd door het Rijksinstituut voor Volksgezondheid en Milieu (RIVM) onderzoek gedaan naar de gevaren van kunstgras. Aan de hand van dat onderzoek kreeg kunstgras met rubberen korrels in 2007 groen licht. Het RIVM heeft inmiddels aangegeven het onderzoek van de ECHA af te wachten en zegt geen aanleiding te zien de eerdere conclusie te herroepen. De KNVB wacht op een verklaring van het RIVM. "Indien nodig moet er vervolgonderzoek worden gedaan", stelt de voetbalbond in een reactie. Het bestuur van VVZ’49 volgt de huidige discussie aandachtig. Aangezien deze discussie vooralsnog meer vragen dan antwoorden oproept, volgt VVZ’49 het standpunt van de KNVB en zien wij uit naar meer duidelijkheid over dit onderwerp. Voor meer informatie over het kunstgrasonderwerp verwijzen wij u voorlopig naar: www.knvb.nl/nieuws/organisatie/berichten/20742/kunstgras-en-rubbergranulaat-vragen-en-antwoorden Bestuur VVZ'49