6 oktober 2016 – Het televisieprogramma Zembla heeft op woensdagavond 5 oktober 2016 aandacht besteed aan het gebruik van rubbergranulaat op kunstgrasvelden. Volgens een aantal deskundigen, dat in het programma aan het woord kwam, is een bepaalde stof in deze rubberkorrels mogelijk kankerverwekkend. We kunnen ons voorstellen dat dit vragen oproept bij gebruikers. De gemeente volgt het standpunt van het RIVM en de Vereniging Sport en Gemeente. Op basis van dit onderzoek geven zij een positief advies op het gebruik van de rubberkorrels, omdat er tot op heden geen aangetoonde gezondheidsrisico’s zijn. Wij zien vooralsnog geen reden om af te wijken van dit advies. Twee kunstgrasvelden Bij twee voetbalverenigingen in Maarssen (vv Maarssen en OSM ’75) wordt het kunstgrasveld ingestrooid met het bewuste rubbergranulaat. Wij hebben deze verengingen conform de landelijke lijn van Vereniging Sport en Gemeenten geïnformeerd. Bij de andere drie verenigingen met een kunstgrasveld (Fc Breukelen, vv Kockengen en osv Nita) is er geen gebruik gemaakt van rubbergranulaat. Dit geldt ook voor de hockeyverenigingen en de twee recent aangelegde kunstgrasvelden in de openbare ruimte. Vervolgonderzoek Het European Chemicals Agency voert momenteel in opdracht van de Europese Commissie onderzoek uit naar de samenstelling van de stoffen van rubbergranulaat en de effecten daarvan op de gezondheid van mensen. De resultaten worden verwacht rond februari 2017. Uiteraard zullen we maatregelen nemen, indien de resultaten uit het Europees onderzoek hiertoe aanleiding geeft. Het standpunt van de KNVB is als volgt: “Hoewel in de uitzending van Zembla niet wetenschappelijk wordt aangetoond dat de rubberen korrels gezondheidsrisico’s met zich meebrengen, vindt de KNVB dat het RIVM de bevindingen uit het programma Zembla zorgvuldig moet bekijken en indien nodig vervolgonderzoek moet doen. Meer onderzoek levert meer informatie op. Dat draagt bij aan meer zekerheid over de veiligheid en gezondheid op de Nederlandse velden voor de sporters”. Vereniging Sport en Gemeenten heeft op haar website www.sportgemeenten.nl tijdelijk dossier over kunstgrasvelden aangelegd met daarbij veel informatie op basis van diverse vragen hierover. Voetbalclubs kunnen ook via de website van de KNVB terecht voor informatie en vragen.