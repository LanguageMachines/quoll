In een ‘Gevaarlijk spel’ getitelde uitzending van Zembla werd woensdagavond stilgestaan bij de mogelijke schadelijkheid voor de gezondheid van het rubbergranulaat dat op 90 procent van de Nederlandse kunstgrasvelden wordt gebruikt. De elastische korreltjes liggen als strooisel op de kunstgrasvelden om een voetbal beter te laten stuiteren en om spelers beter slidings te laten maken. Het granulaat, dat onder meer zink, lood, benzeen en polycyclische aromatische koolwaterstoffen (PAK’s) bevat, is mogelijk kankerverwekkend. In 2015 leek er een nieuwe Europese norm voor kankerverwekkende stoffen in rubber te komen, maar dankzij een succesvolle lobby van de branchevereniging van bandenfabrikanten valt rubber tot minstens 2017 niet onder die norm. Als de norm al wel zou gelden, zou het gehalte schadelijke stoffen in de granulaten veel te hoog zijn. Volgens Zembla gaan overheden er al jarenlang van uit dat van schadelijkheid voor de volksgezondheid geen sprake is. Die aanname is gebaseerd op een studie in opdracht van het RIVM. De validiteit van deze studie wordt echter – ook binnen het RIVM – in twijfel getrokken. De KNVB stelt nu dat het RIVM mogelijk extra onderzoek moet doen naar de vraag of de kankerverwekkende stoffen die in dit zogeheten rubbergranulaat voorkomen in het lichaam van sporters terecht kunnen komen. Een door Zembla geïnterviewde toxicoloog adviseert kinderen niet langer te laten spelen op deze kunstgrasvelden, tot er definitief duidelijkheid is over de relatie tussen onder andere lymfeklierkanker en leukemie, en het rubbergranulaat waar kinderen en volwassenen week in week uit op spelen. De uitzending heeft veel onrust veroorzaakt binnen verenigingen die gebruik maken van het kunstgras, bij de ouders van de spelertjes of bij de spelers zelf. Mogelijk zijn kinderen en volwassenen al jarenlang blootgesteld aan gezondheidsgevaren door hen te laten spelen op kunstgrasvelden met rubbergranulaat. Ook binnen de gemeente Sittard-Geleen liggen diverse kunstgrasvelden. Reden voor GroenLinks om een aantal vragen aan het College van B&W te stellen. De fractie wil bij monde van fractievoorzitter Kim Schmitz graag weten of het rubbergranulaat ook wordt gebruikt op de kunstgrasvelden in Sittard-Geleen. En als dat zo is op welke velden dat granulaat dan ligt, hoeveel sporters er gebruik van maken en hoeveel daarvan kinderen zijn. Ook vraagt GroenLinks of het in dat geval mogelijk is om het granulaat te verwijderen en te vervangen door bijvoorbeeld een mengsel van kurk en kokos of een ander veilig alternatief, tegen welke kosten dat kan en hoe snel dat kan gebeuren. Verder vraagt GroenLinks het college om kinderen die op dergelijke velden spelen uit te laten wijken naar velden zonder rubbergranulaat totdat volledig vaststaat dat het granulaat geen risico voor de gezondheid inhoudt. Volwassen gebruikers moeten bewust worden gemaakt van de gezondheidsrisico’s zodat ze zelf een afweging kunnen maken of ze op de velden willen blijven spelen. Tenslotte vraagt GroenLinks om op de voor de komende jaren geplande aan te leggen nieuwe kunstgrasvelden geen rubbergranulaat maar een veilig alternatief te gebruiken.