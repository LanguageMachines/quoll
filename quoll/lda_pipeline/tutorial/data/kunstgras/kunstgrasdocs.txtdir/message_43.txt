Het kunstgrasveld van Voetbal Vereniging Maarssen glinstert in de zon. De kleur is diep donkergroen,  niet zo’n bonte mix van geel en groen  die   natuurlijk gras in deze tijd van het jaar heeft. Door het gebrek aan reliëf lijkt zo’n namaakgrasveld groter.  Vandaag valt het extra op: het is helemaal leeg, terwijl op  de naastgelegen  voetbalvelden van natuurgras wel volop wordt gespeeld. Een gespreksonderwerp langs de lijn is zaterdag snel gevonden. Woensdag stond het televisieprogramma Zembla in het teken van kunstgras. Zijn de rubberkorrels die – ter spelcomfort – over het veld worden uitgestrooid  wel veilig, vroegen de makers zich af. Want ze kunnen zijn gemaakt  van autobanden, en  zouden daarom wel eens kankerverwekkend kunnen zijn. De uitzending van Zembla wierp veel vragen op: is er wel voldoende onderzoek gedaan naar de mogelijke schadelijkheid voor de gezondheid? Harrold Veen (49) klapt het hoesje van zijn telefoon open. „Ik ben even over die onderzoeken aan het lezen.” Hij zit met vier andere vaders en een opa op de rieten stoeltjes van de kantine van Maarssen, een relatief grote club in de regio, met  1.000 leden. Ze zijn in verwarring. Het team van hun zoons speelt uit bij Maarssen. Zelf komen ze uit Soest en daar gaat alles gewoon door op de kunstgrasvelden. Wie heeft er gelijk? De kinderen zitten in het hoogste team voor onder vijftien jaar, en de beste teams spelen en trainen het vaakst op kunstgras, twee of drie keer per week. Het gesprek ging net over die vrouw in Amerika, die iets van honderd jonge kankerpatiënten telde die allemaal ook voetbalden. Holger Wagenaar (47): „Maar ja, kan toeval zijn.” Veen: „Je krijgt het idee dat ze van dat rubber af moeten. Dat mogen ze niet verbranden.” Ruud (51, „liever geen achternaam”): „Het is business.” Wagenaar: „Waarom doen ze het niet zoals met geneesmiddelen? Die worden toch uitvoerig getest voordat ze in gebruik worden genomen?” Ze hopen dat de club van hun kinderen maatregelen zal treffen, maar de jongens mogen blijven voetballen als ze dat willen. Verdeeldheid Experts die in Zembla worden aangehaald, stellen dat het bestaande onderzoek naar de rubberkorrels tekortschiet. Het Rijksinstituut voor Volksgezondheid en Milieu (RIVM) zegt dat je er nog prima op kunt spelen. Zeker dertig clubs hebben volgens de NOS maatregelen genomen na de uitzending van Zembla: er wordt niet of minder op kunstgras gespeeld totdat er meer duidelijk is. Er is verdeeldheid in de Nederlandse voetbalwereld Aan de ene kant staan zij die het advies van autoriteiten zoals de RIVM ter harte nemen. Daartegenover staan zij die het niet vertrouwen en het zekere boven het onzekere verkiezen. „Het voelt niet goed”, zegt clubbestuurder Edwin Groeneveld (46) in de directiekamer van Maarssen. „Misschien kunnen we de korrels opzuigen met zo’n reuzestofzuiger en vervangen door kurk en kokos.” tweet Groeneveld begrijpt het advies van de RIVM niet. Zij adviseren om na het spelen te douchen. „Waarom doe je dat als er niets aan de hand is?” Hij hoorde ook dat in Utrecht al jaren niet meer op rubberen balletjes wordt gespeeld. „Weten zij meer?” Groeneveld gaat met de gemeente in gesprek. „Misschien kunnen we de korrels opzuigen met zo’n reuzestofzuiger en vervangen door kurk en kokos.” Maandag is er een overleg over de bevindingen van Zembla tussen het RIVM, de KNVB en de makers van kunstgrasvelden. Lachen „Op Facebook ontploft het helemaal’’, zegt Remco Timmermans (39), bestuurder van OSM 75 in Maarssenbroek, de concurrent aan de overkant van de snelweg. Hij is geïrriteerd. Mensen maken elkaar gek met wildwestverhalen, constateert hij. OSM (600 leden) gebruikt het  kunstgras gewoon. „Ik snap de beslissing van Maarssen niet om hun kunstgrasveld niet meer te gebruiken. Dat maakt het alleen maar onduidelijker.” Een trainer appte hem deze week: ‘Ik ga echt niet meer spelen op dat kunstgras hoor’. Vorig jaar had Timmermans nog een team dat naar een andere club verhuisde, omdat ze bij OSM niet consequent op het kunstgras kunnen spelen. „Nu dit.” Al zouden ze willen, bij OSM kunnen ze er simpelweg niet voor kiezen om het kunstgras buiten gebruik te stellen. Er is geen uitwijkmogelijkheid. „Maarssen heeft iets van tien velden, wij maar drie.” De vaders in de kantine van de VV Maarssen lachen ook om de onrust. „Normaal hebben we elkaar niets te vertellen’’, zegt Ruud.  Hij neemt een slok van zijn koffie. „Ik hoor dat ze velgen gaan vermalen om over het veld te strooien.” Veen: „Ja, hele auto’s, hoorde ik.” Ruud: „Mijn zoon gaat op het Ferrari-veld.”