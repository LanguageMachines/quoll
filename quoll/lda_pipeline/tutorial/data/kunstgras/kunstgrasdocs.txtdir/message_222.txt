Gezondheidsrisico's kunstgras Beste leden, Ook het Algemeen Bestuur is op de hoogte van de uitzending van Zembla waarin mogelijke gezondheidsrisico's van kunstgrasvelden worden besproken en ook wij hebben daar zorgen over. Wij hebben hier woensdag in de ochtend onderling over gesproken en woensdagmiddag heeft de voorzitter ook overleg met de gemeente gehad. Als vereniging kunnen wij op heel korte termijn niet anders dan de acties van de KNVB, VSG (Vereniging Sport Gemeente) en gemeente volgen waarbij wij duidelijk hebben gesteld dat er snel actie moet worden genomen. De gemeente heeft aangegeven deze week met een brief te komen met een officieel standpunt. Op basis van dit officiële standpunt zal het AB bepalen of wij verdere acties van genoemde organisaties afwachten of zelf verdere stappen ondernemen. Binnen het Algemeen Bestuur is de voorzitter (Sander Toussaint) contactpersoon voor deze situatie. Met vriendelijke groet, Het Algemeen Bestuur SV Ouderkerk Onderstaand meer informatie vanuit de KNVB: Televisieprogramma Zembla besteedt woensdagavond aandacht aan mogelijke gezondheidsrisico’s van de rubberen korrels, het zogeheten SBR-rubbergranulaat, in kunstgrasvelden. Het Rijksinstituut voor Veiligheid en Milieu (RIVM) heeft in het verleden meerdere onderzoeken gedaan naar de gezondheidseffecten van sporten op de met rubberen korrels ingestrooide kunstgrasvelden en vastgesteld dat er voor de sporters geen gezondheidsrisico’s zijn. Zembla stelt dat de opzet van de onderzoeken onvoldoende zekerheid biedt om die conclusie te kunnen concluderen. De KNVB wil dat iedereen op een gezonde en veilig manier kan voetballen. Voor wat betreft de gezondheidsrisico’s van SBR-rubbergranulaat, baseert de KNVB zich op de expertise en feitelijke informatie van het Rijksinstituut voor Veiligheid en Milieu (RIVM). Dat is het kennisinstituut dat in opdracht van de overheid zich ontfermt over de volksgezondheid in Nederland. Het RIVM heeft op basis van diverse onderzoeken vastgesteld dat er bij het sporten op met rubberkorrels ingestrooide kunstgrasvelden geen gezondheidsrisico is te verwachten. Het RIVM heeft de KNVB laten weten nog steeds achter de resultaten van deze onderzoeken te staan. Hoewel in de uitzending van Zembla niet wetenschappelijk wordt aangetoond dat de rubberen korrels gezondheidsrisico’s met zich meebrengen, vindt de KNVB dat het RIVM de bevindingen uit het programma Zembla zorgvuldig moet bekijken en indien nodig vervolgonderzoek moet doen. Meer onderzoek levert meer informatie op. Dat draagt bij aan meer zekerheid over de veiligheid en gezondheid op de Nederlandse velden voor de sporters. De Vereniging Sport en Gemeente (VSG), de instantie die gemeenten en sportverenigingen adviseert over kunstgrasvelden, deelt het standpunt van de KNVB. Aanstaande maandag staat er al een afspraak gepland over kunstgras met onder meer het RIVM, VSG en kunstgrasfabrikanten. De bevindingen uit het programma Zembla worden hier ook besproken. Lees verder op KNVB.nl Met vriendelijke groet, KONINKLIJKE NEDERLANDSE VOETBALBOND Hans Schelling operationeel manager