WOERDEN - Het rubbergranulaat dat gebruikt wordt in de kunstgrasvelden van Woerdense voetbalclubs bevat mogelijk veel te veel gevaarlijke stoffen. Dat blijkt uit de uitzending 'Gevaarlijk Spel' van Zembla dat woensdagavond werd uitgezonden. Het CDA heeft vragen gesteld aan het college welke maatregelen er genomen moeten worden. De KNVB heeft al eerder deze week een bericht gestuurd naar alle voetbalverenigingen over de uitzending van Zembla. Het heeft aanstaande maandag al overleg met o.a. het RIVM, het kennisinstituut dat de overheid adviseert naar de volksgezondheid, om de conclusies in de uitzending te bespreken. Het dringt aan op meer onderzoek naar de veiligheid van kunstgrasvelden in Nederland. 'Bevindingen Zembla bespreken' "Hoewel in de uitzending van Zembla niet wetenschappelijk wordt aangetoond dat de rubberen korrels gezondheidsrisico’s met zich meebrengen, vindt de KNVB dat het RIVM de bevindingen uit het programma Zembla zorgvuldig moet bekijken en indien nodig vervolgonderzoek moet doen", aldus een statement van de bond. "Meer onderzoek levert meer informatie op. Dat draagt bij aan meer zekerheid over de veiligheid en gezondheid op de Nederlandse velden voor de sporters. De Vereniging Sport en Gemeente (VSG), de instantie die gemeenten en sportverenigingen adviseert over kunstgrasvelden, deelt het standpunt van de KNVB. Aanstaande maandag staat er al een afspraak gepland over kunstgras met onder meer het RIVM, VSG en kunstgrasfabrikanten. De bevindingen uit het programma Zembla worden hier ook besproken." In de uitzending wordt duidelijk dat het wetenschappelijk onderzoek dat is gedaan naar de rubbergranulaat op kunstgrasvelden, uiterst summier is en wetenschappelijk onvoldoende om een goed beeld te geven van de effecten op de gezondheid. Het RIVM heeft dit destijds wel aangegeven maar heeft desondanks een positief advies gegeven. De KNVB en Sport en Gemeenten, de instantie die gemeenten adviseert over sportvraagstukken, dringen aan op nieuw en verbeterd onderzoek. Dit naar aanleiding van de bevindingen van Zembla. Meerdere kunstgrasvelden met rubbergranulaat In Woerden spelen 5 voetbalclubs op kunstgrasvelden. Deze worden met name door de jeugdleden gebruikt. De voetbalvereniging Sportlust '46 heeft al gereageerd op het nieuws dat het zich schaart achter de opvattingen van de KNVB. Deze vertrouwt het RIVM er op dat spelen op kunstgras geen gezondsheidsrisico met zich meebrengt. "Het RIVM heeft op basis van diverse onderzoeken vastgesteld dat er bij het sporten op met rubberkorrels ingestrooide kunstgrasvelden geen gezondheidsrisico is te verwachten", schrijft de KNVB aan haar leden. "Het RIVM heeft de KNVB laten weten nog steeds achter de resultaten van deze onderzoeken te staan."   Vragen lokale politiek De lokale fractie van het CDA heeft vragen aangekondigd voor de raadsvergadering van donderdagavond. Het wil van het college weten of er kennis genomen is van de uitzending en of er aanleiding is om op korte termijn maatregelen te nemen. Ook vraagt de partij het college hierover te communiceren met inwoners en sportverenigingen. Discussie niet nieuw De discussie naar het goedje dat over kunstgrasvelden wordt gestrooid is niet nieuw. Al langer zetten wetenschappers vraagtekens bij de gezondheidsonderzoeken die zijn gedaan naar het rubber dat kunstgrasvelden bespeelbaar maakt. De uitzending van Zembla heeft duidelijk gemaakt dat het RIVM en de fabrikant een veel te summier wetenschappelijk onderzoek hebben gedaan naar de eventuele gevolgen van blootstelling aan dit rubber, wat in verreweg de meeste gevallen vermalen autoband is. In Engeland en de Verenigde Staten wordt een link gelegd tussen gebruik van het kunstgras en ernstige ziektes als lymfeklierkanker bij jonge mensen. Lopend onderzoek door Europese Commissie naar rubbergranulaat Het European Chemicals Agency voert momenteel in opdracht van de Europese Commissie onderzoek uit naar de samenstelling van de stoffen van rubbergranulaat en de effecten daarvan op de gezondheid van mensen. De resultaten van dit onderzoek worden rond februari 2017 verwacht. In de uitzending van Zembla blijkt dat de Nederlandse regering een rol heeft gespeeld bij het tegenhouden van strengere Europese normen voor kunstgrasvelden. Bekijk de uitzending van Zembla hier terug.