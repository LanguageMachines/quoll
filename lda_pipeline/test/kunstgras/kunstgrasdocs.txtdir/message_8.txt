Regio - Het RIVM gaat per direct nieuw onderzoek verrichten naar rubbergranulaatkorrels op kunstgrasvelden. De resultaten worden nog voor het nieuwe jaar gepresenteerd. Dat is de uitkomst van overleg maandag tussen de KNVB met onder meer het ministerie van Volksgezondheid, Welzijn en Sport (VWS), Vereniging Sport en Gemeente (VSG), Het Rijksinstituut voor Volksgezondheid en Milieu (RIVM) en vertegenwoordigers uit de kunstgrasbranche. Zembla Het tv-programma Zembla liet vorige week experts aan het woord, die beweren dat de korrels op kunstgrasvelden niet goed onderzocht zijn en mogelijk kankerverwekkende stoffen bevatten, die vooral voor kinderen gevaar kunnen opleveren. Het RIVM benadrukt maandag nogmaals dat vooralsnog niet verwacht wordt dat het gebruik van rubbergranulaat op kunstgras leidt tot risico's voor de gezondheid en er dus gewoon op gesport kan worden. Toch wordt het onderzoek zo snel mogelijk uitgevoerd, mede op aandringen van de KNVB en minister Schippers van VWS. Bestudeerd Tijdens het onderzoek worden onder meer alle nationale en internationale onderzoeken over kunstgras nogmaals bestudeerd. Ook worden er andere relevante, niet sport specifieke onderzoeken opnieuw doorgelicht. Verder heeft het RIVM laten weten dat er tussen de 50 á 100 Nederlandse kunstgrasvelden grondig worden onderzocht op de aanwezige stoffen in het rubber. Om deze steekproef zo representatief mogelijk te maken, ondersteunt de KNVB met de selectie van deze velden. De voetbalbond is tevreden met de toezegging van het RIVM voor nieuw onderzoek en resultaten op korte termijn. Net als de rest van (voetballend) Nederland zegt de KNVB zo snel mogelijk duidelijkheid te willen. ‘Extra onderzoek levert meer informatie op en dat draagt bij aan totale zekerheid over het veilig en gezond sporten op kunstgrasvelden. hier is iedereen bij gebaat.’ De KNVB stelt het RIVM in staat zo spoedig mogelijk met het onderzoek te starten. Volop gevoetbald Afgelopen weekeinde is er volop gevoetbald op de Nederlandse velden. Voorafgaand aan deze speelronde waren er veel vragen over de gezondheidsrisico’s van het spelen op kunstgrasvelden, maar uit een analyse blijkt volgens de bond dat nagenoeg alle voetbalwedstrijden gewoon gespeeld zijn.