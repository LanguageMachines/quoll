In de uitzending van woensdag 5 oktober van het televisieprogramma Zembla was er een item over het gebruik van rubbergranulaat in kunstgrasvelden. In die uitzending geeft een aantal deskundigen aan dat een bepaalde stof die in de korrels voorkomt mogelijk kankerverwekkend kan zijn. De gemeente Vlaardingen heeft naar aanleiding hiervan de Vlaardingse voetbalverenigingen aangeschreven om hen te informeren over het gebruik van rubbergranulaat in Vlaardingen. In Vlaardingen wordt rubbergranulaat ingestrooid op de 9 kunstgrasvoetbalvelden op de diverse sportparken. Vlaardingen heeft ook kunstgrasvelden voor hockey en korfbal, maar bij deze velden wordt geen rubbergranulaat gebruikt. Ook wordt kunstgras toegepast op speelveldjes in de openbare ruimte. Deze veldjes zijn de laatste jaren ingevuld met zand. Het materiaal De rubberkorrels op de voetbalvelden zorgen ervoor dat het kunstgrasveld dezelfde eigenschappen krijgt als een gewoon (natuur) grasveld. Dit voorkomt dat de bal te snel rolt of te hoog stuitert. Daarnaast maken de korrels het kunstgras beter geschikt voor slidings. Het rubbergranulaat bestaat uit fijngemalen rubber. Dit wordt veelal gemaakt van oude rubberproducten. De autobanden kunnen op deze wijze hergebruikt worden. In autobanden zit een stof die het rubber stevigheid en elasticiteit geeft. Deze stof is recent toegevoegd aan de lijst van stoffen die mogelijk kankerverwekkend zijn. Onderzoek De Europese Commissie heeft aan het ECHA (European Chemicals Agency) opdracht gegeven om onderzoek te doen naar de samenstelling van de stoffen van rubbergranulaat en de effecten hiervan op de  gezondheid van mensen. De resultaten van dit onderzoek worden rond februari 2017 verwacht. Eerder (in 2006) heeft het RIVM (Rijks Instituut voor Volksgezondheid en Milieu) op verzoek van het ministerie van VROM onderzoek gedaan naar de veiligheid van rubbergranulaat. De conclusie van dit onderzoek is dat de korrels geen risico's met zich meebrengen voor de gezondheid. Het RIVM geeft gemeenten en de KNVB daarom een positief advies over het gebruik van het rubbergranulaat. De situatie in Vlaardingen In Vlaardingen hechten we aan de kwaliteit van onze kunstgrasvelden. Het zijn immers voorzieningen waar jong en oud gebruik van maken om gezellig en gezond in beweging te blijven. Bij de aanleg van de kunstgrasvelden heeft Vlaardingen zich gebaseerd op het RIVM-advies en daarnaast gekozen voor rubbergranulaat dat voldoet aan het keurmerk van Milieukeur. Met dit keurmerk, worden milieu- en gezondheidseisen aan de korrels gesteld. Het gaat hierbij onder andere over eisen aan het product ten aanzien van de kankerverwekkende stoffen. Op basis van de vragen die in de uitzending van Zembla gesteld zijn over conclusies van het RIVM-onderzoek, maken wij ons toch zorgen over het gebruikte rubbergranulaat. Wij kijken dan ook uit naar de resultaten van het onderzoek  van European Chemicals Agency en zullen op basis daarvan en van de adviezen van de KNVB overwegen of er iets aangepast moet worden aan de Vlaardingse voetbalvelden. We adviseren de voetbalverenigingen om eventuele richtlijnen en adviezen van de KNVB en van de branchevereniging Buitensport in de gaten te houden en op te volgen.