Er zijn grote twijfels over de veiligheid van kunstsportvelden. Terwijl de oude autobanden die erin worden verwerkt mogelijk leukemie veroorzaken, grijpt de Europese Commissie niet in. Dat heeft alles te maken met druk vanuit Nederland. Dat onthult het tv-programma Zembla vanavond, nadat de makers in de wereld van het kunstgras zijn gedoken. Al langer bestaan daarover zorgen. Om het veld te laten lijken op een exemplaar van natuurgras, worden tussen de nepsprieten vermalen autobanden gestrooid. Niet solide Lang leek het de perfecte oplossing, want autobanden mogen niet worden verbrand of gestort, vanwege de giftige stoffen die erin zitten. Maar het onderzoek waaruit moet blijken dat de verwerking in kunstgras geen gezondheidsrisico's meebrengt, blijkt alles behalve solide. Slechts zeven voetballers speelden gedurende 2,5 uur op een veld met vermalen autobanden, waarna hun urine werd getest. Om onduidelijke redenen werden 25 van de 138 bij de spelers afgenomen monsters niet meegenomen in het toch al zo kleinschalige onderzoek. Toch wordt in 2007 het predikaat 'veilig' gegeven aan gemeenten in Nederland. Er zijn dan 300 kunstgrasvoetbalvelden - inmiddels is dat aantal gestegen tot bijna 2000. Overgeven In Hendrik-Ido-Ambacht zijn ze er allang van teruggekomen dat kunstgras met vermalen autobanden zo'n ideale oplossing is. Daar zorgde het nieuwe kunstgras voor overgevende buurtbewoners, die met tranende ogen, misselijk en met hoofdpijn naar het kersverse veld keken. Nooit eerder werden de uitkomsten van het onderzoek naar het veld openbaar, maar Zembla weet wat er is gevonden. In de autobanden blijken hoge waardes aangetroffen van zink, olie en giftige kankerverwekkende stoffen die paks heten. In Engeland wordt al bijgehouden hoeveel sporters die op kunstgras spelen kanker krijgen. Nigel Maguire doet dat, nadat ook zijn voetballende zoon is getroffen door leukemie. Strengere normen In Europa wordt in 2015 dan ook besloten de regelgeving voor rubberproducten die in contact komen met de huid aan te scherpen. Prompt breekt er onrust uit onder banden- en rubberfabrikanten. Zij weten dat hun kunstgrasvelden die normen niet halen en trekken aan de bel bij het ministerie van Infrastructuur en Milieu en VWS. Branchevereniging VACO rept over 'een bedreiging' voor de industrie. En uiteindelijk gaat de overheid overstag. 'Om pragmatische redenen' vindt Nederland niet langer dat het rubber in de kunstgrasvelden onder de strengere norm moet vallen. Dat geeft in de Europese Commissie de doorslag - er verandert voor de kunstgrasindustrie helemaal niets. De VACO, het RIVM en het ministerie van VWS willen niet voor de camera op de uitzending reageren. Bij voetbalbond KNVB wordt inmiddels gepleit voor nieuw onderzoek. Zembla, vanavond 21.10 uur, Nederland 2