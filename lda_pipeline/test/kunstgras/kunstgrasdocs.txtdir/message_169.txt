Voetballende kinderen op een kunstgrasveld. Het is dagelijkse kost voor veel voetbalverenigingen. Zo ook bij V.V. de Meern in Utrecht, waar het nieuws over mogelijk kankerverwekkende stoffen in de rubberkorrels op het veld voor onrust zorgt. "Stel dat het helemaal verkeerd is, dan ben je wel in de aap gelogeerd. Dan wordt het één groot drama", zegt een man langs het veld. De man staat te kijken naar zijn dochtertje, die aan het trainen is. Ook zijn neefjes voetballen bij V.V. de Meern, net zoals hijzelf. Hij maakt zich zorgen, maar zijn dochter thuishouden is geen optie. "Het is lastig om tegen een meisje dat vier keer per week traint te zeggen: je mag niet trainen, want er is misschien iets aan de hand. Dan maak je haar ongerust, terwijl zij er helemaal niet mee bezig is." Dat de kunstgrasvelden schadelijk kunnen zijn voor de gezondheid, bleek twee dagen geleden uit een uitzending van Zembla. De korrels die bij 90 procent van de velden worden gebruik, kunnen kankerverwekkend zijn, stelden onderzoekers tv-programma. Het zou met name gevaarlijk zijn voor kinderen. Het RIVM deed al een keer onderzoek naar de (on)veiligheid van de rubbergranulaatkorrels die op de velden liggen. Ze concludeerden dat er geen gezondheidsrisico is te verwachten, maar op dat onderzoek is veel kritiek. De onderzoeksgroep zou veel te klein en niet representatief zijn geweest. Naar aanleiding van de Zembla-uitzending kreeg het RIVM veel vragen. Die vragen beantwoordt het gezondheidsinstituut op zijn website. De zorgen bij V.V. de Meern worden ook elders in het land gevoeld, zoals vanmorgen in het NOS Radio 1 Journaal goed te horen was: 'Ik moet mijn zoon beschermen, dus die gaat niet meer trainen op kunstgras' Het nieuws over de mogelijk schadelijke kunstgrasvelden zorgen door het hele land voor veel ongerustheid bij zowel ouders als lokale bestuurders. V.V. de Meern heeft twee kunstgrasvelden. De club denkt er nog niet aan om de trainingen daarop stil te leggen. In tegenstelling tot een club in de buurt, in Maarssen, waar de kunstgrasvelden voorlopig niet gebruikt worden. "Wat zij toepassen is een voorzorgsprincipe: we weten het niet, dus dan sluiten we maar elk risico uit. Ik vind dat wat ver gaan", zegt bestuurslid John van Wegen. Van Wegen is toxicoloog en doet onderzoek naar giftige stoffen in cosmetica. Hij denkt dat niemand op dit moment weet hoe het echt zit met de rubberkorrels. "Het is niet onveilig, maar het is ook niet bewezen veilig. Het zit ergens tussenin. Wij volgen dan ook het standpunt van de KNVB en de gemeente: laten we het onderzoeken en voorzichtig zijn. Ik vind dat een reëel standpunt." Wat zou er zo gevaarlijk zijn aan kunstgrasvelden? Sporten op kunstgrasvelden met rubber zou gevaarlijk kunnen zijn. Dat zeggen wetenschappers in het televisie-programma Zembla. Maar wat beweren zij eigenlijk?Video afspelen 00:51 Van Wegen spreekt van een moeilijke situatie. "Het is een lastig onderwerp, omdat er twee dingen door elkaar lopen: de emotie omdat het zou gaan om kankerverwekkende stoffen, en de rationaliteit. Is er echt een probleem voor de gezondheid?" De club heeft al vragen van ongeruste ouders gehad, zegt hij. "We hebben daarom een bericht op onze website geplaatst met informatie en met de mededeling dat we nieuw onderzoek afwachten. Stel dat er wel iets uitkomt, je kunt het nooit uitsluiten, dan kun je nooit zeggen: er is niets aan de hand geweest."