"Het RIVM heeft gefaald bij het onderzoek naar de gezondheidsrisico's van de rubberen korrels op kunstgrasvelden. Zij hadden beter onderzoek moeten doen." Dat zegt Bart Wijers van Ten Cate Grass in Nijverdal. Daar zijn de geschrokken van de manier waarop het RIVM in 2006 onderzoek heeft laten doen naar de gezondheidsrisico's van de korrels. Het tv-programma Zembla kwam gisteravond met een stevig oordeel over de rubberkorrels op de velden. Die zouden kankerverwekkende stoffen bevatten. Een toxicoloog adviseerde de velden voorlopig niet te gebruiken, totdat duidelijk is hoe schadelijk de korrels zijn. 'Altijd gebaseerd op RIVM' Bart Wijers is binnen Ten Cate verantwoordelijk voor de ontwikkeling van kunstgrassystemen. "Wij hebben ons altijd gebaseerd op het RIVM-onderzoek, dat aantoonde dat het spelen op de velden met die korrels veilig is", zegt Wijers. Zembla liet zien dat het onderzoek uit 2006 rammelt. Slechts enkele mannen zijn toen onderzocht. Geen vrouwen en kinderen. De mannen moesten toen 2,5 uur lang slidings maken op een kunstgrasveld en een beetje rollen. Daarna hebben ze zelf urinemonsters genomen. Van de 138 monsters die ze inleverden werden er om onduidelijke reden 25 buiten het onderzoek gelaten. Wetenschappers maakten in de uitzending gehakt van de onderzoeksmethode en de resultaten. Eigen onderzoek "De onderbouwing dat het geen kwaad kan is weggevallen", zegt Wijers. "Ook al is niet aangetoond dat het wel een gezondheidsrisico oplevert, we willen duidelijkheid. We overleggen nu of we een eigen onderzoek kunnen doen naar de gezondheidsrisico's." Dat er onrust is onder ouders en gebruikers van de kunstgrasvelden begrijpt Wijers. "Daar heeft het RIVM gefaald. Zij hadden beter onderzoek moeten doen. Ook gemeenten hebben zich jarenlang gebaseerd op dat onderzoek en velden met deze korrels laten aanleggen." Kurk of kokos Alternatieven voor de rubberkorrels zijn er al. Korrels van kurk en kokos liggen al op meerdere kunstgrasmatten. Gemeenten kiezen nu nog vaak voor de rubbervariant, omdat die goedkoper is. "Maar de gemeente Utrecht wilde geen enkel risico nemen en heeft gekozen voor een alternatief materiaal op de kunstgrasvelden." Volgens Zembla worden op 90 procent van de kunstgrasvelden in Nederland nu nog rubbergranulaatkorrels gebruikt.  Meer lezen over: kunstgras  ten cate  Nijverdal  zembla