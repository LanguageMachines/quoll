HERKENBOSCH - Voetbalclub SVH’39 uit Herkenbosch weigert nog op kunstgrasvelden te spelen. Dat laat de club vandaag weten naar aanleiding van de commotie die is ontstaan over de gezondheidsrisico’s van rubbergranulaat, dat in het kunstgrasveld is verwerkt. Bij deze de brief die de club uit Herkenbosch aan de leden, verzorgers en ouders schreef. Gezondheidsrisico's kunstgrasvelden Beste leden, ouders en verzorgers, Diverse media besteedde deze week aandacht aan de mogelijke gezondheidsrisico’s van rubbergranulaat in kunstgrasvelden. Deze korrels bevatten (mogelijk) kankerverwekkende stoffen. SVH’39 wil dat iedereen op een gezonde en veilige manier kan voetballen. Zowel op natuurgras als kunstgras. Daarbij richten we ons op feitelijk advies en informatie van de KNVB en het Rijksinstituut voor Volksgezondheid en Milieu (RIVM). Vandaag gaf het RIVM op de website van de NOS het advies om kunstgrasvelden alleen te gebruiken waarvoor ze bedoelt zijn. Naarmate de blootstelling groter is, is de kans op gezondheidsrisico’s ook groter. Wat die gezondheidsrisico’s zijn kan het RIVM in algemene zin niet zeggen. We willen, net als de rest van Nederland, dat er zo snel mogelijk nieuw onderzoek gedaan wordt, zodat we weten hoe het precies zit. Minister Schippers heeft het RIVM inmiddels gevraagd om nieuw onderzoek te doen en voor het einde van het jaar met de resultaten te komen. SVH’39 wil haar leden niet onnodig aan mogelijke gezondheidsrisico’s blootstellen. Gezien de onduidelijkheid en tegenstrijdige berichtgeving voetballen onze teams de komende tijd niet op kunstgrasvelden met rubbergranulaat. We zien een nader advies van het RIVM en de uitkomsten van het nieuwe onderzoek met belangstelling tegemoet en wachten de verdere berichtgeving af. In de tussenliggende periode proberen we in goed overleg met onze tegenstanders wedstrijden op kunstgrasvelden te verplaatsen naar natuurgrasvelden. Het wedstrijdsecretariaat geeft de wijzigingen aan de teamleiders door. Zodra er meer informatie is delen we dit met u. Met sportieve groet, namens het Bestuur van SVH’39 J.G.I. Thissen Voorzitter 