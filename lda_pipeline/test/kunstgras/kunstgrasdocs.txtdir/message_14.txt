Sport: http://nos.nl/l/2137039 Het afgelopen weekend zijn enkele tientallen amateurvoetbalwedstrijden afgelast vanwege de onrust over kunstgras. Dat heeft de KNVB gezegd na overleg met de Vereniging Sport en Gemeenten (VSG), het RIVM en het ministerie van VWS. Elk weekend worden meer dan 30.000 voetbalwedstrijden gespeeld in het amateurvoetbal. Vrijdag adviseerde het RIVM om kinderen niet te laten spelen op kunstgrasvelden met rubbergranulaatkorrels. Uit een inventarisatie van de NOS bleek dat zeker dertig clubs maatregelen hebben genomen vanwege de mogelijke gezondheidsrisico's. De KNVB liet daarop weten geen tegenstand te bieden als clubs van plan waren om wedstrijden af te gelasten in verband met de onrust. Vorige week woensdag ontstond onrust over spelen op kunstgras naar aanleiding van een uitzending van het tv-programma Zembla. Daaruit bleek dat sporten op kunstgrasvelden met zwarte rubberen korreltjes tussen het gras schadelijk kan zijn voor de gezondheid. Inventarisatie Op het overleg van vandaag heeft het RIVM meer informatie gegeven over het aangekondigde onderzoek dat het instituut gaat doen naar het kunstgras. Zo wordt een inventarisatie gemaakt van alle kunstgrasvelden in Nederland. Van vijftig velden zullen vervolgens monsters worden genomen voor het onderzoek. Het RIVM verwacht dat het onderzoek voor het eind van het jaar is afgerond. Het laatste nieuws op News Junky