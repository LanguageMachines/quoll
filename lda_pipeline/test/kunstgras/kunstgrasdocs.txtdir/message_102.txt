Spelen óp kunstgras dat is ingestrooid met rubberkorrels kan, maar spelen mét de korrels wordt afgeraden. Dat is het nieuwe geluid dat het RIVM laat horen naar aanleiding over de ontstane commotie bij ouders en sportverenigingen over de gezondheidsrisico's van sporten op kunstgras met rubbergranulaat. Het RIVM adviseert ouders om kinderen niet te laten spelen met de rubberen korrels van een kunstgrasveld. Ook wordt aanbevolen om na het sporten te douchen en schone kleren aan te trekken. Het volksgezondheidsinstituut schrijft dit op de website, naar aanleiding van een uitzending van Zembla. Daarin stellen wetenschappers dat de gezondheidsrisico's van de rubberkorrels door het RIVM onvoldoende zijn onderzocht, terwijl de korrels kankerverwekkende stoffen bevatten. Vraag is of sporten wel veilig is Veel ouders en amateursportclubs raakten door de uitzending ongerust en vroegen zich af of het veld waarop zijzelf of hun kinderen sporten nog wel veilig is. Het RIVM zegt dat er geen reden is om te stoppen met sporten op deze kunstgrasvelden, maar dat het af te raden is om kinderen met de rubberkorrels te laten spelen. "Wij hebben alleen onderzoek gedaan naar sportsituaties, zoals slidings maken", zegt Jan Roels, hoofd van het Centrum Veiligheid van Stoffen en Producten van de RIVM, tegen de NOS. Hij raadt ouders, kinderdagverblijven en naschoolse opvanglocaties daarom af om kinderen op de velden te laten spelen, anders dan sporten. Niet onnodig bloot stellen Omdat rubbergranulaat kankerverwekkende stoffen bevat, is het volgens Roels logisch om de velden alleen te gebruiken waar ze voor bedoeld zijn om de blootstelling niet onnodig groter te maken. "Naarmate de blootstelling groter is, is de kans op gezondheidsrisico's ook groter. Zoek de risico's niet op." Wat die gezondheidsrisico's zijn, kan het RIVM niet zeggen. Minister Schippers heeft het RIVM gevraagd nieuw onderzoek te doen, en voor het einde van dit jaar met de resultaten komen. Meer lezen over: kunstgras  rubber  volksgezondheid