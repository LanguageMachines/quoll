Jeroen Brandes Na de angst aanjagende uitzending van Zembla over de aan kunstgras verbonden gevaren voor de volksgezondheid heeft wethouder Jeroen Brandes exclusief voor de lokale omroep gezegd dat B&W zich daarover beraden. Maar het is volgens hem nog te vroeg om spelen op kunstgras te ontraden. In Amstelveen bevinden zich tal van kunstgras velden op sportcomplexen. Uit onderzoeken zou tot nu toe onveiligheid niet zijn gebleken. “Het programma richt zich vooral op de vraag of we goed en eerlijk geïnformeerd worden over mogelijke gezondheidsrisico’s bij het spelen op kunstgrasvoetbalvelden die ingestrooid zijn met rubberkorrels”, meldt de gemeente. Zij zegt te willen dat Amstelveense jeugd veilig kan voetballen. Rubberkorrels worden gebruikt op kunstgrasvoetbalvelden en in de wijken wordt zand op de kunstgrasvelden toegepast. Hockeyvelden worden met water en zand behandeld. Rubberkorrels worden gemaakt van oude autobanden, die PAK’s en weekmakers bevatten, waarvan sommige schadelijk kunnen zijn voor de gezondheid bij langdurige blootstelling daaraan. De gemeente volgt op het ogenblik de aanbevelingen van het Rijksinstituut voor Volksgezondheid en Milieu (RIVM), dat geen gezondheidsrisico’s verwacht bij het spelen op deze velden. De onderzoekers van Zembla melden evenwel dat het RIVM-onderzoek in 2008 weinig solide was en vraagtekens oproept. “Wij nemen dit zeer serieus en hebben vandaag RIVM en KNVB met spoed om nieuwe onderzoeken gevraagd. Zowel KNVB als RIVM staan op het standpunt dat er geen gezondheidsrisico’s zijn”, zegt Brandes. Hij laat weten dat de gemeente de ontwikkelingen op de voet volgt en nu inventariseert welke rubberkorrels Amstelveen waar gebruikt en van welke leveranciers die komen. De laatsten worden met zorg geselecteerd, voegen B&W daar aan toe. “Hoewel wij de zorgen van voetbalverenigingen, ouders en huisartsen goed begrijpen, denken wij dat het in dit stadium te vroeg is om het spelen op kunstgras af te raden. Uit de tot nu toe gehouden onderzoeken blijkt niet dat het onveilig is.”