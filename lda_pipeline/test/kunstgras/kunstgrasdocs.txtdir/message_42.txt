Langs de kunstgrasvelden van clubs in het Groene Hart wisselen flauwe grappen en oprechte zorg elkaar af. Veel ouders van spelertjes onder de negen jaar vinden het 'niet verkeerd' dat het bestuur van de Koudekerkse voetbalvereniging heeft besloten voorlopig de jongsten niet op het kunstgrasveld te laten ballen maar op een van de 'normale' velden. Teams met de oudere jeugd spelen wel op het nepgrasveld. ,,We doen dit om eventuele ongerustheid bij ouders weg te nemen. Die reageerden nogal bezorgd'', legt Teun Vergunst, bestuurslid Opstallen en Terrein uit. ,,Het veld ligt er al vijf jaar en nog nooit heeft iemand gezegd dat het gevaarlijk zou kunnen zijn. Nu is het ineens nieuws. De deskundigen zouden ook de kwaliteit van het water in zwembaden eens moeten checken. Daar mankeert ook nogal wat aan.'' Het bestuur is afgegaan op vragen en opmerkingen van ouders over mogelijke gevaren voor met name de jongste teams en de keepers die het meeste grondcontact hebben.  Ook het bestuur van Voetbalvereniging Zwammerdam laat voorlopig de kinderen op de grasvelden spelen. Zembla De voetbalbond, veel gemeenten en de clubs gaan af op de bevindingen en het oordeel van het onderzoeksinstituut RIVM. Het instituut zegt de onrust die is ontstaan naar aanleiding van de uitzending van Zembla over de veiligheid van het sporten op kunstgrasvelden te begrijpen. Het RIVM zegt niet te verwachten dat de toepassing van het zogeheten rubbergranulaat op kunstgras leidt tot risico's voor de gezondheid. ,,Er is nu geen reden om te stoppen met sporten op deze velden'', aldus het rijksinstituut.   Bij FC Oudewater wordt volop gebald, ook op kunstgras. Het bestuur van de club zegt dat bij de aanleg van de velden op Sportpark Markveld bewust gekozen is voor rubber, 'omdat alternatieven vaak grote nadelen hebben'. ,,Zo is kurk heel vatbaar voor algvorming, die alleen chemisch kan worden verholpen. Overal zijn milieu- en gezondheidstechnische aspecten meegenomen en telkens is gekozen voor de beste oplossing.'' Het clubbestuur deelt de mening van deskundigen in het Zembla-programma dat nader onderzoek gewenst is:  ,,Zonder dat blijft het voor iedereen gissen. Tot die tijd zullen we ons moeten richten op de onderzoeken die bekend zijn en die wijzen allemaal in dezelfde richting: dat het spelen op kunstgras met rubbergranulaat geen risico oplevert voor de volksgezondheid.''  Zijlijn Aan de zijlijn wordt laconiek gereageerd op de zorg van het bestuur. 'Gewoon speluh', klinkt het her en der. Voetbalopa Leo uit Oudewater deelt de mening van deskundigen in de Zembla-uitzending. De geleerden hadden, aldus Leo, twee adviezen: snel intensief onderzoek én niet spelen op kunstgras zolang de uitslag van een dergelijk onderzoek nog niet bekend is. Dat is de realiteit. Dat het advies van de KNVB gevolgd wordt, is niet onlogisch maar er wordt een grote verantwoordelijkheid genomen door verantwoordelijken.''  Een van de oudere spelers van FC Oudewater zit er niet mee. Hij speelt zaterdag op kunstgras. Spelers zijn niet ontevreden over de kunstvelden. ,,Je kunt op dit veld een goede sliding in zetten zonder meteen geblesseerd afgevoerd te worden. Prima veld hoor.'' Ongezond De Oudewaternaar gelooft niet dat contact met het granulaat veel kwaad kan: ,,Denk je dat het opsnuiven van de middenstip gezond is? Dat doet toch ook niemand? Je moet die rubberen korrels gewoon niet in je mond stoppen. Er is zoveel in het leven ongezond.''