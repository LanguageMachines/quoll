Binnenland: http://nos.nl/tekst/2136631 Het kunstgras is dit weekend een veelbesproken onderwerp langs de lijn. De onduidelijkheid rond de gezondheidseffecten van rubbergranulaatkorrels op de velden zorgt voor onrust en vragen. Ook onder de clubs. Sommige blijven op de gewraakte velden spelen, andere clubs hebben het kunstgras voorlopig in de ban gedaan. Vanochtend kwamen er weer clubs bij die niet meer willen spelen op het kunstgras, zoals SVH93 en SVEB. Deze Limburgse voetbalclubs nemen net als tientallen andere clubs het zekere voor het onzekere. Ook Victoria Boys uit Apeldoorn en CDW uit Wijk bij Duurstede laten aan de NOS weten dat er voorlopig niet meer op het kunstgras wordt gespeeld. Daarmee negeren ze het advies van voetbalbond KNVB. Bekijk op de kaart hieronder welke clubs ons hebben laten weten dat ze maatregelen nemen: Eerst moet uit onderzoek blijken dat het veilig is, vinden de clubs. Dat aanvullend onderzoek door het RIVM komt er op verzoek van minister Schippers. Die zei gisteren overigens ook dat het veilig is om op de velden te spelen. Schippers vergeleek het met barbecuen, wat volgens haar gevaarlijker is dan spelen op een kunstgrasveld. Andere clubs, zoals vv Dronrijp, vv Foarut en de SJO Dronrijp Foarut Combinatie, volgen - al dan niet noodgedwongen - wel het RIVM en blijven de kunstgrasvelden met rubbergranulaatkorrels gebruiken. Voor sommige clubs zou niet meer spelen op kunstgras betekenen dat ze de wedstrijden moeten afgelasten omdat er niet genoeg grasvelden zijn. 'Beetje onzin' Dat geldt ook voor Kampong. Drie van de zeven velden van de Utrechtse vereniging zijn kunstgrasvelden en daar werd vanochtend gewoon op gespeeld. Zaterdagcoördinator Ad Rosweide maakt zich niet zo'n zorgen. "Dat er nu abrupt een einde aan moet komen en dat iedereen moet stoppen met sporten op deze velden vind ik een beetje onzin." Kampong heeft wel telefoontjes gehad van andere clubs die niet meer op het kunstgras willen spelen en ook van verontruste ouders. "Het levert gedoe op. Er zijn ouders die liever niet hebben dat hun kinderen op dit gras voetballen. Het is alleen lullig dat ze een teamsport beoefenen en zo het team benadelen." De club wacht de conclusies van verder onderzoek af. "Ik vond de opmerking gisteren, ik geloof van een minister, dat barbecuen slechter is dan het hele kunstgrasveld, wel een goede", zegt Rosweide. 'Paniekvoetbal' De moeder van een van de meisjes die net klaar zijn met hun wedstrijd, zegt niet te hebben overwogen om haar dochter thuis te houden. Volgens haar is het gedoe rondom het kunstgras wel gespreksonderwerp nummer één onder de ouders bij Kampong, maar zij maakt zich geen zorgen. "Ik kan me niet voorstellen dat een keer meer of minder voetballen het grote verschil gaat maken. Als blijkt dat het gevaarlijk is, dan horen we het wel en reageren we." De teneur onder ouders is volgens haar 'Bolletjes? Tja, we zien het wel'. Een vader noemt het 'paniekvoetbal'. "Ik geloof niet dat de kinderen nu opeens onwijs ziek worden, maar het is wel goed dat ze het onderzoeken. Dan kan worden aangetoond of het schadelijk is of niet en dan kunnen we een beslissing nemen." Het laatste nieuws op News Junky