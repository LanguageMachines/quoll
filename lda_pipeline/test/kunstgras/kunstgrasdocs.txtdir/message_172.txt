Het programma Zembla heeft op woensdagavond 5 oktober aandacht besteed aan rubberkorrels die zich bevinden op kunstgrasvelden. Zembla richt haar onderzoek met name op de vraag of belanghebbenden wel goed en eerlijk geïnformeerd worden. Met name over de gezondheidsrisico’s van kunstgrasvelden met rubberkorrels. Omdat wij ons kunnen voorstellen dat deze uitzending vragen oproept willen wij hierover nader informatie verstrekken. Gebruik rubbergranulaat Kunstgrasvelden worden voorzien van rubberkorrels, oftewel rubbergranulaat. Rubbergranulaat is fijngemalen rubber. Het zorgt ervoor dat het kunstgrasveld zoveel mogelijk dezelfde eigenschappen krijgt als een gewoon natuurgrasveld. Dit rubbergranulaat wordt veelal gemaakt van oude rubberproducten zoals versnipperde autobanden. Die worden op deze wijze hergebruikt. Uit onderzoek blijkt dat er in deze rubberkorrels stoffen zitten die mogelijk kankerverwekkend zouden kunnen zijn. Standpunt RIVM Het European Chemicals Agency (ECHA) voert momenteel in opdracht van de Europese Commissie onderzoek uit. Het richt zich op de samenstelling van de stoffen van rubbergranulaat en de effecten daarvan op de gezondheid van mensen. De uitkomst daarvan is nog niet bekend. De resultaten worden rond februari 2017 verwacht. Op verzoek van de Nederlandse overheid is in 2008 door het RIVM (Rijksinstituut voor Volksgezondheid en Milieu) onderzoek gedaan naar de veiligheid van de rubberkorrels. Uit de beoordeling bleek dat de korrels geen risico met zich meebrengen voor de gezondheid van mensen die sporten op kunstgrasvelden. Gemeente Harderwijk De gemeente Harderwijk telt vijf kunstgrasvelden die voorzien zijn van dit rubbergranulaat. Dit betreffen kunstgrasvoetbalvelden bij de voetbalverenigingen VVOG, Zwart-Wit’63, VV Hierden. De overige kunstgrasvelden in de stad zijn kunstgrasvelden zonder rubberkorrels. Vervolg Gemeente Harderwijk volgt de ontwikkelingen op de voet en ziet de resultaten van het onderzoek van ECHA met veel belangstelling tegemoet. Als uit het onderzoek door de Europese commissie blijkt dat er onacceptabele risico’s zijn, zullen de eisen worden aangepast. Zo ver is het nog niet. Ook wij willen graag eerst weten hoe het nu precies zit. Hierover houden wij u de komende tijd op de hoogte. Meer informatie Wilt u meer informatie dan kunt u de lijst met meest gestelde vragen en antwoorden van het RIVM inzien die u op deze pagina vindt. Vereniging Sport en Gemeenten heeft op haar website een tijdelijk dossier over kunstgrasvelden aangelegd. Voetbalclubs kunnen via de website van de KNVB terecht voor informatie en vragen. Hebt u nog vragen, belt u dan telefoonnummer 070-3738055. Voor meer informatie kunt u kijken op de website van Sport en gemeenten in het dossier Kunstgras en gezondheid.