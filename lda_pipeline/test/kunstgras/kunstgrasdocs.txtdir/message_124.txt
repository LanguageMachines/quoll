UTRECHT - Zeker tien kunstgrasvelden in Utrecht bevatten korrels van rubbergranulaat op basis van oude autobanden. Dat schrijft wethouder Paulus Jansen naar aanleiding van de uitzending van actualiteitenprogramma Zembla over de gevaren van kunstgras. Er is volgens Zembla nooit goed onderzocht of kankerverwekkende stoffen in de rubberkorrels in het lichaam van sporters terecht kunnen komen. Voetbalbond KNVB meent dat het Rijksinstituut voor Volksgezondheid en Milieu (RIVM) in Bilthoven extra onderzoek moet doen naar de gezondheidsrisico's. 10 VAN DE 44 Utrecht is tien jaar geleden al gestopt met de aanleg van kunstgras met rubbergranulaat. De gemeente laat nu weten dat de omstreden korrels nog liggen op 10 van de 44 kunstgrasvelden in Utrecht. Het gaat om voetbal- en traningsvelden en twee trapveldjes. De sportparken Lunetten en De Meern hebben twee velden met autobandenkorrels. Op de sportparken De Berekuil, Vechtzoom, Papendorp, Fletiomare Oost, Elinkwijk, Voordorp en Maarschalkerweerd ligt één rubberveld. TRAPVELDJES In de stad zijn ook twee trapveldjes met rubbergranulaat. Die liggen aan het Kastelenplantsoen en de Thorbeckelaan. Bij de 26 kunstgrashockey- en korfbalvelden in Utrecht is geen sprake van toepassing van de rubberkorrels, zegt de gemeente. Wethouder Jansen zegt dat de betrokken clubs op de hoogte zijn gesteld. Hij wacht op de resultaten uit verder onderzoek. Uitgangspunt is volgens hem dat "er veilig en gezond gesport moet kunnen worden op de Utrechtse sportvelden". Binnen het Utrechtse amateurvoetbal leven veel vragen over de kunstgraskorrels. Sommige ouders vragen zich nu hardop af "of ze hun kind nog drie keer in de week een uur kunnen laten rondrennen" op het kunstgras.