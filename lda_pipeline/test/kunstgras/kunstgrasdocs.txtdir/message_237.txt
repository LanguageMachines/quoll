BARNEVELD De zes sportverenigingen in de gemeente Barneveld met kunstgrasvelden worden de komende tijd op de hoogte gehouden over het onderzoek naar mogelijke kankerverwekkende stoffen in kunstgraskorrels. Dat meldt wethouder Didi Dorrestijn in een brief aan deze clubs, naar aanleiding van een tv-uitzending van Zembla woensdagavond. Wouter van Dijk In dat programma wordt gemeld dat de Europese Commissie het European Chemicals Agency (ECHA) opdracht heeft gegeven onderzoek te doen naar de samenstelling van stoffen van SBR-rubbergranulaat en de effecten hiervan op de volksgezondheid. Dit omdat diverse deskundigen een bepaalde stof in de rubberkorrels, waar de kunstgrasvelden van worden gemaakt, ter discussie stellen. Het granulaat wordt gemaakt van fijngemalen rubber dat vooral afkomstig is van versnipperde autobanden. Een bepaalde stof daarin is recent toegevoegd aan de lijst van stoffen die mogelijk kankerverwekkend zijn. VRAGEN ,,Ik kan me voorstellen dat het programma vragen oproept bij u en bij leden van uw sportvereniging'', schrijft Dorrestijn in een brief aan voetbalclubs SDVB, VVB, VVOP, VV Stroe en Terschuurse Boys en aan korfbalvereniging Revival. Deze clubs maken gebruik van kunstgrasvelden met rubbergranulaat, dat volgens de gemeente Barneveld voldoet aan het keurmerk van Milieukeur. ,,Als uit het nieuwe onderzoek, waarvan de uitkomsten in februari volgend jaar verwacht worden, blijkt dat er sprake is van onacceptabele risico's, dan worden de eisen in het Milieukeurmerk aangepast. Zo ver is het nu nog niet, maar ik zie de resultaten van het onderzoek met belangstelling tegemoet.'' Zo'n negentig procent van de Nederlandse gemeenten koos eerder voor deze soort kunstgrasvelden. ONVOLDOENDE ZEKERHEID Volgens de gemeente is in de afgelopen jaren al vaker onderzoek gedaan naar de veiligheid van rubbergranulaat. In 2008 bleek uit onderzoek in opdracht van de Rijksoverheid dat de korrels geen gezondheidsrisico's met zich mee zouden brengen. Op basis hiervan gaven zowel het Rijksinstituut voor Volksgezondheid en Milieu (RIVM) als de Koninklijke Nederlandse Voetbalbond (KNVB) een positief advies over het gebruik ervan. Zembla stelt nu dat de opzet van de onderzoeken onvoldoende zekerheid biedt om die conclusie te kunnen trekken. In een eerste reactie meldt ook de KNVB de vinger aan de pols te willen houden. Volgens de bond moet het RIVM de bevindingen uit het tv-programma zorgvuldig bekijken en indien nodig vervolgonderzoek doen. ,,Dat draagt bij aan meer zekerheid over de veiligheid en gezondheid op de velden.'' Voor wat betreft de gezondheidsrisico's baseert de KNVB zich op dit moment op de expertise en feitelijke informatie van het RIVM.