In Teylingen wordt op een deel van de voetbalvelden rubbergranulaat gebruikt. Deze rubberkorrels zorgen ervoor dat dit kunstgrasveld dezelfde eigenschappen heeft als (natuur)grasveld waardoor de bal beter rolt en minder hoog stuitert. Het televisieprogramma ZEMBLA  zond woensdag 5 oktober 2016 een item uit over de veiligheid van het gebruik van rubberkorrels op kunstgrasvelden. De gemeente neemt het onderwerp serieus en wordt goed op de hoogte gehouden door de Vereniging Sport en Gemeenten, die maandag 10 oktober overleg heeft met o.a. de KNVB en RIVM over deze kwestie. Onderzoek Het Rijksinstituut voor Volksgezondheid en Milieu (RIVM) heeft de opdracht gekregen om onderzoek te doen naar de vraag of de rubberkorrels op kunstgrasvelden de gezondheid kunnen schaden. Meer informatie hierover is te vinden op de site van het RIVM. Rubberkorrels? Rubberkorrels, ook wel rubbergranulaat genoemd, is fijngemalen rubber. Dit wordt veelal gemaakt van oude rubberproducten zoals versnipperde autobanden. De voornaamste reden om versnipperde autobanden te gebruiken is een Europese richtlijn, die het storten van autobanden verbiedt en verplicht tot hergebruik. De rubberkorrels kunnen ook van nieuw synthetisch rubber worden gemaakt. Europees onderzoek Het European Chemicals Agency voert momenteel in opdracht van de Europese Commissie onderzoek uit naar de samenstelling van de stoffen van rubbergranulaat en de effecten daarvan op de gezondheid van mensen. De gemeente Teylingen wacht de resultaten, die rond februari 2017 worden verwacht, uiteraard met grote interesse af. Ook zij wensen over dit onderwerp definitieve duidelijkheid te krijgen. Vervolg Als uit het onderzoek door de Europese commissie blijkt dat er onacceptabele risico’s zijn, dan zullen de eisen in het Milieukenmerk worden aangepast. Zo ver is het nog niet. Daarom volgt de gemeente nu het landelijk beleid dat zich baseert op het RIVM dat stelt dat er geen gezondheidsrisico’s te verwachten zijn. De gemeente houdt het onderwerp nauwlettend in de gaten en laat hierover meer weten, zodra er nieuws is om te melden. De informatie die zij ontvangen, sturen zij ook naar de sportstichtingen van Teylingen. Voor nu geldt het advies om na het sporten op kunstgras goed te douchen en schone kleding aan te trekken.