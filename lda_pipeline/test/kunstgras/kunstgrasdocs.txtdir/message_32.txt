Er zit een luchtje aan het kunstgras met rubbergranulaat. Onder ouders en bestuurders leidt het tot zorgen en wisselende meningen. Dat kunstgrasvelden mogelijk kankerverwekkend zijn, zoals blijkt uit een uitzending van tv-programma Zembla, beweegt sommige clubs ertoe de velden niet te gebruiken. Kunstgrasvelden kunnen intensiever gebruikt worden dan natuurgras, en de onderhoudskosten zijn een stuk lager. Op het kunstgras moeten evenwel karrenvrachten rubbergranulaat uitgestrooid worden. De eerste generatie van dit soort velden heeft de houdbaarheidsdatum intussen overschreden en is al vervangen zoals in Hooglanderveen. ,,We zijn blij dat die mat weg is want die stonk enorm", zegt Bas Tomassen namens het technisch hart van de club. "Dat vermaledijde rubber baart ons wel zorgen. We proberen de rust te bewaren totdat de onderzoeksresultaten van het RIVM bekend zijn. Wat ons verontrust is dat de KNVB juist in deze tijd een alternatief voor rubber introduceert: kurk. Niet handig." Oplossing Bij KVVA, waar twee maanden geleden een dergelijke mat is aangelegd, maakt niemand zich te sappel. Langs de kant hebben ouders van de tegenstanders wel een oplossing. "Mensen die er een probleem van maken kunnen bij ons voetballen op een malse weide", zegt Milena Koderitsch van Hees uit Soest. Annemarie van Soelen, die een kind heeft voetballen bij ASC Nieuwland, is kritischer. "Ik ben zeker verontrust. Met een paar ouders willen we ook een gesprek met het bestuur.  De kinderen sporten voor hun gezondheid. Als dat veld daaraan afdoet, dan moeten er maatregelen worden getroffen." Roelof Bosma, onderzoeksjournalist van Zembla en de voormalige voetballer van de hoofdmacht van CJVV, kijkt op deze zaterdagochtend naar de verrichtingen van zijn zoon. "Ik ga mijn kind niet het voetbal ontzeggen terwijl zijn team gewoon competitie speelt", vertelt de Amersfoorter. Eye-opener "Mijn programma heeft laten zien dat destijds is begonnen met de aanleg van dit soort velden, maar geen nader onderzoek is gedaan naar de samenstelling van rubbergranulaat en de effecten hiervan op de menselijke gezondheid. Het programma is een eye-opener. Iedereen is er vol van.  Het verbaast me overigens dat het RIVM via haar website ouders adviseert om kinderen niet met maar wel op de rubberen korrels van een kunstgrasveld te spelen. Ergo, het is een duivels dilemma waar veel ouders last van hebben. Ik sta hier niet onverschillig, het is heel dubbel. Als mijn zoon vandaag op dat kunstgras speelt is hij er niet morgen ziek van, maar ik wil niet dat hij langdurig wordt blootgesteld. Ik maak me zorgen over de gevolgen op lange termijn als hij hier de rest van z'n jeugd op speelt. Dat risico moeten we niet willen nemen. De gemeente heeft een zorgplicht naar haar inwoners en is nu aan zet. Het is aan de gemeente om de rubberkorrels zo snel mogelijk te vervangen door korrels waarvan we zeker weten dat die veilig zijn. Dat gebeurt al in andere gemeentes. Verwijzen naar het afwachten van een nieuw onderzoekt wekt bij mij geen vertrouwen. Wil je risico's uitsluiten heb je een heel lang epidemiologisch onderzoek nodig. Daar ontbreekt de tijd nu voor. Dat had 10 jaar geleden moeten gebeuren." Morgen gaat de KNVB om de tafel met het Rijksinstituut voor Volksgezondheid en Milieu (RIVM) en kunstgrasfabrikanten om te praten over de bevindingen van Zembla.