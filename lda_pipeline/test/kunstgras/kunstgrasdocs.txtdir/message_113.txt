ENSCHEDE - Max (9) duikt fanatiek naar de bal. Zwarte rubberkorrels, waarmee de kunstgrasvelden van Enschedese Boys rijkelijk zijn ingestrooid, spatten omhoog. Vader Gerrit Keesmaat, tevens leider en assistent-trainer van E1, geeft aanwijzingen. Dat de gezondheid van zijn zoontje gevaar zou lopen door de vermalen autobanden op het veld doet hij af als 'flauwekul'. Ik sta elke dag op het veld en heb nooit klachten Keesmaat heeft woensdagavond een deel van de Zembla-uitzending gezien over de vermeende schadelijke effecten van het gebruik van rubberkorrels. 'Onzin' "Of ik erover heb gedacht Max thuis te houden?'', herhaalt hij lachend de vraag. "Onzin vind ik het. Je hebt al tien jaar dit kunstgras en er is al veel eerder onderzoek naar gedaan. Ik heb nog nooit gehoord dat iemand ziek is geworden.'' Ook ouders langs de lijn reageren laconiek. Enkele moeders hebben niets van de opgelaaide discussie over de rubberkorrels meegekregen en worden bijgepraat. Ze vinden 'die zwarte dingen' om andere redenen 'verschrikkelijk'. "Je komt ze overal in huis tegen. Soms in bed. De wasmachine raakt er door verstopt", zeggen Ihsanne Lagmich en Leila Haddad. Volgens jeugdcommissielid Jacob Turan heeft zich bij Enschedese Boys geen enkel ongeruste ouder of lid gemeld. Duidelijkheid Bij de KNVB en in veel gemeentehuizen houdt de uitzending de gemoederen wel bezig. In Enschede wil de CDA-fractie dat het college duidelijkheid geeft over mogelijke gevaren. Hengelo twijfelt of bij Achilles'12 een veld wel moet worden vervangen door kunstgras met rubbergranulaat. Rijksinstituut voor Volksgezondheid De sportwethouder in Zwijndrecht wil geen enkele risico nemen en besloot gisteren dat met onmiddellijke ingang kunstgrasvelden in zijn gemeente niet meer betreden mogen worden. Zo'n maatregel overweegt zijn collega Rob Christenhusz van Oldenzaal niet. Waarbij hij afgaat op de brief die het Rijksinstituut voor Volksgezondheid en Milieu gistermiddag verstuurde naar gemeenten. Daarin zet RIVM vraagtekens bij de conclusies in de tv-uitzending en wordt herhaald dat er geen risico's zijn. "Dat is toch een instituut van het ministerie van Volksgezondheid, dus daar vertrouwen we maar op", zegt Christenhusz. "Maar we volgen de zaken rond rubbergranulaat wel nauwlettend. Ik heb ook informatie gevraagd over de korrels die op de velden in Oldenzaal zijn gebruikt. We willen weten of ze van dezelfde samenstelling zijn als waar het in Zembla over ging." Keepers zouden vanwege het veelvuldige contact met de rubberkorrels het meeste risico lopen. "Ik had wel verwacht dat de tv-uitzending voor commotie zou zorgen'', reageert Michel Veurink, die de keepersschool Regio Twente runt. "Heel Nederland loopt weer wat te roepen. Ik ga daar niet in mee. Als je het hebt over spul van autobanden denk je niet direct aan iets gezonds. Maar er is ook geen gedegen onderzoek gedaan waaruit blijkt dat het schadelijk is. Ik sta elke dag op het veld en heb nooit klachten gehad. Dat geldt ook voor de keepers die we trainen. Gelukkig. Neemt niet weg dat ik het liefst train op natuurgras." Blessures Een veld van nepsprieten noemt de oud-speler van onder andere FC Twente en Heracles een noodzakelijk kwaad. "Er gaat niks boven écht gras, maar door kunstgras kunnen amateurclubs altijd trainen. Ik ga ervan uit dat het niet ongezond is, maar ik denk wel dat kunstgras meer blessures oplevert. Vooral aan heupen en knieën. Het is anders lopen op kunstgras. De ondergrond is harder of zachter, afhankelijk van het soort veld. Door die verschillen in kunstgrasvelden bij clubs loop je nog meer risico's op blessures."