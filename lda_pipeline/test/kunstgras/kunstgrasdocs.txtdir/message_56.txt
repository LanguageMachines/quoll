Het rubbergranulaat dat voor gezondheidsrisico's kan zorgen op kunstgrasvelden is het gesprek van de dag onder voetbalbestuurders en clubleden. De wedstrijden lijden nog niet onder de bezorgdheid. In en rond Amsterdam gaan voorlopig alle voetbalwedstrijden op kunstgras door, ondanks de commotie om het mogelijke gevaar voor de gezondheid. Clubs en gemeenten willen snel aanvullend onderzoek naar de gevaren van de rubberen korrels die in de velden zijn verwerkt om stuiteren van de bal mogelijk te maken. AFC wacht niet op zulk onderzoek maar laat zelf monsters nemen. Onderzoek naar de gezondheidsrisico's van spelen op rubberen korrels is niet goed uitgevoerd, toonde onderzoeksprogramma Zembla woensdag aan. De korrels zijn gemaakt van oude autobanden en bevatten stoffen die schadelijk zijn voor de gezondheid. Sommige stoffen zijn kankerverwekkend. Er liggen ongeveer tweeduizend kunstgrasvelden in Nederland waarvan de meeste met rubbergranulaat zijn behandeld. Gemiddeld zijn op elk veld volgens Zembla 20.000 autobanden versnipperd. Experiment Het tv-programma liet zien dat het veilig verklaren van de korrels is gebaseerd op een experiment van 2,5 uur met zeven voetballers. Volgens het Rijksinstituut voor Volksgezondheid en Milieu (RIVM) zijn er echter geen aanwijzingen dat voetballen op die korrels leidt tot gezondheidsrisico's. Desondanks hebben verschillende clubs in het land, zoals vv Maarssen, Pelikaan uit Zwijndrecht, sc Erica en vv Annen, hun kunstgrasveld(en) voorlopig buiten gebruik gesteld. Enkele ouders zeggen in lokale media dat zij hun kinderen niet meer op kunstgras laten spelen. In Amsterdam klinken zulke geluiden nog niet. De gemeente Amsterdam, eigenaar van 78 kunstgrasvelden met rubbergranulaat, volgt het advies van het RIVM. "Sporters kunnen gewoon blijven sporten," zegt een woordvoerder van wethouder Eric van der Burg. De gemeente adviseert de spelers zich na het voetballen goed te wassen en waarschuwt om voorzichtig te zijn met drinkflessen zodat er geen korrels in terechtkomen. Volgens de woordvoerder zijn er vooralsnog geen clubs die niet meer op kunstgras gaan voetballen. Bij het bestuur van WV-HEDW uit Oost hebben enkele ouders hun ongerustheid uitgesproken, zegt voorzitter Ronald Nijsen. "En een team dat niet meer op kunstgras wil spelen. Dat gaat niet. Ze zullen gewoon op toerbeurt op kunstgras moeten." WV-HEDW heeft zes velden, waarvan drie kunstgras met rubber korrels. Alle trainingen gebeuren daar. Nijsen verwacht van de gemeente en de KNVB dat ze actie ondernemen en met een verklaring komen. "Het gevaar is dat teams het heft in eigen handen gaan nemen. Als je er niet meer op voetbalt, krijg je onoplosbare problemen." AFC krijgt veel reacties: 'Niet dat ze niet gaan voetballen, maar er zijn wel veel leden ongerust' Maandag overleg de KNVB met RIVM, Vereniging Sport en Gemeente en andere organisaties. De Europese Commissie belooft in februari nieuwe gegevens, maar minister Edith Schippers van Sport wil dat RIVM zelf onderzoek doet en nog dit jaar de resultaten presenteert. Monsters Ook daarop gaat AFC uit Zuid niet wachten. "We gaan zelf onderzoek doen naar hoe gevaarlijk die velden zijn voor de gezondheid," zegt voorzitter Ad Westerhof. "Een internationaal gerenommeerd onderzoeksbureau gaat monsters nemen van onze vier kunstgrasvelden. Twee velden liggen er een jaar of zes, een is twee jaar oud en een ligt er net. We willen zelf weten hoe het zit en of er verschil is in materiaal. We hebben duizend jeugdleden en ook de scholen sporten erop." Westerhof zegt veel reacties te hebben gehad van leden. "Niet dat ze niet gaan voetballen, maar er zijn wel veel leden ongerust." Thuiswedstrijden afgelasten, is geen optie. "Dan moet je ook de uitwedstrijden niet laten doorgaan. Alle wedstrijden. Nu speel je toevallig thuis en volgende week uit. We hebben ook niet genoeg natuurgrasvelden om dat op te vangen." De keepers hebben deze week al op de natuurgrasvelden getraind bij AFC. Dat zal ook bij AMVJ uit Amstelveen gebeuren. Die club wil geen korrels meer bijstrooien en dringt aan op vervanging door ander materiaal. Bij Sporting Martinus en Taba zijn bestuurders dit weekend aanspreekbaar voor leden met vragen over de situatie. Ook de gemeenten Ouderkerk, Zaanstad en Amstelveen volgen het advies van KNVB en RIVM. Zaanstad wacht het onderzoek van de Europese Commissie af. Amstelveen verlangt van KNVB en RIVM met spoed nieuw onderzoek en is zelf een inventarisatie gestart naar het soort rubberkorrels en de herkomst ervan. Lees ook: Zorgen om rubberen korrels in kunstgrasvelden Minister Schippers