Het Rijksinstituut voor Volksgezondheid en Milieu (RIVM) moet mogelijk extra onderzoek doen naar eventuele gezondheidsrisico's van rubberen korreltjes die verwerkt zijn in kunstgrasvelden. Dat zegt voetbalbond KNVB woensdag. Aanleiding voor de zorgen van de bond is een uitzending van Zembla woensdag. Daarin zeggen wetenschappers dat het RIVM nooit goed heeft onderzocht of kankerverwekkende stoffen in dit zogeheten rubbergranulaat in het lichaam van sporters terecht kunnen komen. "Hoewel in de uitzending van Zembla niet wetenschappelijk wordt aangetoond dat de rubberen korrels gezondheidsrisico's met zich meebrengen, vindt de KNVB dat het RIVM de bevindingen uit het programma Zembla zorgvuldig moet bekijken en indien nodig vervolgonderzoek moet doen. Meer onderzoek levert meer informatie op. Dat draagt bij aan meer zekerheid over de veiligheid en gezondheid op de Nederlandse velden voor de sporters." De bond bespreekt de bevindingen van Zembla maandag in een overleg met het RIVM en de Vereniging Sport en Gemeenten (VSG), de instantie die gemeenten adviseert over dergelijke velden. Europese commissie De Europese commissie is begin dit jaar een verkennend onderzoek gestart naar de gevolgen van rubberen producten, waaronder de rubberen korrels in kunstgrasvelden. De resultaten daarvan worden eind van het jaar verwacht.