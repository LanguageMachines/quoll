Jos Veldhuisen Diverse sportverenigingen en de KNVB verlangen van de overheid definitieve duidelijkheid over het gebruik van rubbergranulaat bij kunststofgras voor sportvelden. Het materiaal is veelal afkomstig van gebruikte autobanden - de uitkomst is dan ook van belang voor de bandenbranche. Aanleiding voor de heropening van dit dossier is een uitzending van het tv-programma Zembla. Eerder deze week stelde het de toepassing van rubbergranulaat opnieuw aan de kaak.  Hoewel het rubber afvalproduct volgens het RIVM (Rijksinstituut voor Volksgezondheid en Milieu) veilig is, schuiven deskundigen bij Zembla deze claim terzijde. Zij stellen dat de rubberkorrels kankerverwekkend kunnen zijn. Eerder speelde deze verdenking ook al, maar toen werd na onderzoek - door het RIVM - geconcludeerd dat er geen probleem was. De experts die Zembla opvoert stellen nu dat het toenmalige onderzoek niet goed is uitgevoerd. De nationale bandenbranche zal de ontwikkelingen met argusogen volgen, want voor haar is het ophalen en recyclen van banden (acht miljoen stuks per jaar) een belangrijke activiteit. Van de ongeveer tweeduizend Nederlandse sportvelden met kunstgras wordt een kleine negentig procent voorzien van rubbergranulaat. Het zorgt bijvoorbeeld dat een bal niet te hoog opstuit en dat spelers veiliger een sliding kunnen uitvoeren.