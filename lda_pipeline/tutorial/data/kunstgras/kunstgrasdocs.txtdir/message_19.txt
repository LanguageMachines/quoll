REGIO - Onderzoeksjournalistiektelevisieprogramma Zembla zond woensdag 5 oktober een programma uit over mogelijke gezondheidsrisico's bij het voetballen op kunstgrasvelden met rubberkorrels. De gemeente Wormerland begrijpt dat dit programma tot zorgen en vragen leidt, vooral bij ouders en voetbalverenigingen. Het RIVM laat weten dat uit meerdere onderzoeken blijkt dat de rubberkorrels geen schade aan de gezondheid opleveren. Wethouder Kees van Waaijen (Sport) volgt het advies van het RIVM en ziet vooralsnog geen reden om het voetballen op de kunstgrasvelden af te raden. Hoewel de wethouder het advies van het RIVM volgt, ziet hij in de signalen van Zembla een goede reden om de ontwikkelingen op de voet te volgen. De gemeente werkt hierbij regionaal samen met Zaanstad, dat inmiddels advies heeft gevraagd aan de regionale GGD. De Europese Commissie doet op dit moment onderzoek naar de gezondheidsrisico's van het gebruik van rubberinfill. Ook de VNG (Vereniging Nederlandse Gemeenten) en KNVB hebben aangegeven onderzoek te willen doen. De resultaten van het onderzoek van de Europese Commissie worden waarschijnlijk in februari 2017 gepresenteerd. De gemeente heeft de voetbalverenigingen inmiddels ge√Ønformeerd. Als er ontwikkelingen zijn, dan houdt zij de verenigingen daarvan op de hoogte. Rubberinfill is gemaakt van gemalen autobanden en zorgt er volgens de gemeente Wormerland voor dat het spelcomfort van een kunstgrasveld verbetert. Zonder dit materiaal is de kans op blessures aanzienlijk hoger. In Wormerland ligt ook rubberinfill op de kunstgrasvoetbalvelden van WSV 1930 en VV Knollendam. Bij de keuze om dit materiaal in Wormerland te gebruiken is het advies van het Rijksinstituut voor Volksgezondheid en Milieu (RIVM) leidend geweest. In 2006 stelde het RIVM dat er van sporten op kunstgrasvelden die ingestrooid zijn met rubberinfill geen gezondheidsrisico's te verwachten zijn. Het RIVM heeft haar standpunt in de afgelopen jaren hierover niet bijgesteld. Op de website van de Vereniging Sport en Gemeenten is meer informatie te vinden: sportengemeenten.nl/dossiers/kunstgras-en-gezondheid.