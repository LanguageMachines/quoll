Regio - Het RIVM adviseert ouders om kinderen niet te laten spelen met de rubberen korrels op een kunstgrasveld. Ook wordt geadviseerd na het sporten te douchen en schone kleren aan te trekken. Dat schrijft het volksgezondheidinstituut vrijdag op haar website. Het RIVM reageert hiermee op een uitzending van het tv-onderzoeksprogramma Zembla, waarin wetenschappers zeggen dat de gezondheidsrisico's van de rubbergranulaatkorrels â€“ wat wordt gebruikt op kunstgrasvelden - door het RIVM onvoldoende zijn onderzocht, terwijl de korrels kankerverwekkende stoffen bevatten en mogelijk gevaarlijk zijn voor vooral kinderen. Veilig? Veel ouders en amateursportclubs zijn ongerust. Zij vragen zich af of het veld waarop zijzelf of hun kinderen op sporten nog wel veilig is. Het RIVM zegt dat er geen reden is om te stoppen met sporten op deze kunstgrasvelden, iets wat door minister Schippers van Volksgezondheid werd bevestigd. Maar toch wordt afgeraden kinderen met de rubberen korrels te laten spelen. Schippers heeft het RIVM gevraagd nieuw onderzoek te doen, en voor het einde van het jaar met de resultaten komen. Het RIVM gaat voor dat onderzoek monsters nemen van rubbergranulaatkorrels van verschillende kunstgrasvelden en zich buigen over de in Zembla genoemde onderzoeken. Mogelijk komt er een vervolgonderzoek bij mensen als de resultaten daar aanleiding toe geven, zo laat het RIVM weten.