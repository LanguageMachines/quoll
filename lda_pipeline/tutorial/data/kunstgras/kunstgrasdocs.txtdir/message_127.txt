HARLINGEN - Het televisieprogramma Zembla kwam woensdagavond met een tamelijk alarmerende uitzending over de mogelijke gezondheidsrisico’s die gebruikers van kunstgrasvelden zouden lopen. De op die velden tussen de vezels ingestrooide rubberkorrels zouden kankerverwekkende stoffen (zogenaamde PAK’s) bevatten. De rubberkorrels worden gemaakt van vermalen autobanden. Gezamenlijke verklaring In de gemeente Harlingen liggen dergelijke velden op de complexen aan de Achlumerdijk en Vierkantsdijk. Desgevraagd stellen de gemeente als eigenaar en de voetbalverenigingen fc Harlingen en Zeerobben als gebruikers in een gezamenlijke verklaring dat zij naar aanleiding van de bevindingen van Zembla geen directe aanleiding in zien om de velden te sluiten. Wel zijn gemeente en verenigingen van mening dat het gebruik van de kunstgrasvelden geen risico’s voor de sporters met zich mee mogen brengen. Zowel beide voetbalclubs als ook de gemeente scharen zich achter de stellingname van de KNVB, wat er op neerkomt dat snel diepgaand onderzoek nodig is naar de mogelijke gezondheidsrisico’s. Ook de Vereniging Sport en Gemeente (VSG) heeft zich achter dit standpunt geschaard. Bekend is inmiddels ook dat de Europese Commissie aan het ECHA (European Chemicals Agency) opdracht heeft gegeven om onderzoek te doen naar de samenstelling van de stoffen van rubbergranulaat en de effecten hiervan op de gezondheid van mensen. De resultaten hiervan worden rond februari 2017 verwacht. Vervolgonderzoek Het Rijksinstituut voor Veiligheid en Milieu (RIVM) heeft in 2008 al onderzoek gedaan naar de korrels en kwam tot de conclusie dat er geen gezondheidsrisico’s zijn. En gaf een positief advies aan gemeenten en KNVB over het gebruik van rubbergranulaat. De KNVB, die graag wil dat iedereen veilig kan sporten, baseert zich op deze expertise en feitelijke informatie. Het RIVM heeft nu laten weten nog steeds achter de uitkomsten van hun onderzoek te staan. Het is begrijpelijk dat de KNVB na de uitzending van Zembla toch nader onderzoek wil. Daarom staat er voor aanstaande maandag al een gesprek gepland tussen de KNVB, het RIVM, de VSG en de kunstgrasfabrikanten om vervolgstappen te bespreken. De gemeente Harlingen en de beide voetbalclubs wachten de resultaten van de gesprekken en uiteraard de uitkomsten van gedegen nader onderzoek af alvorens over te gaan tot maatregelen.