Daags nadat voetbalvereniging Blauw-Wit in Holten met veel vreugde het nieuwe kunstgrasveld officieel in gebruik nam, maakt het CDA in Hardenberg zich ernstig zorgen over de gezondheidsrisico's van kunstgrasvelden voor sporters. De raadsfractie wil duidelijk hebben hoeveel sportverenigingen in Hardenberg een kunstgrasveld hebben, dat is ingezaaid met korrels van vermalen autobanden. Autobanden zijn chemisch afval Uit wetenschappelijk onderzoek is nooit gebleken dat de rubberen korrels veilig zijn. Autobanden zijn chemisch afval en bevatten polycyclische aromatische koolwaterstoffen. Bij bepaalde concentraties zijn deze stoffen kankerverwekkend. Leukemie onder sporters die op kunstgras sporten Het tv-programma Zembla heeft vanavond een uitzending over het risico dat vele voetballers, jong en oud, lopen bij het uitoefenen van hun hobby of beroep. Zembla maakt gehakt van het onderzoek van het RIVM in 2006 dat zou uitwijzen dat spelen op kunstgras geen risico levert. Het programma verwijst tegelijkertijd naar de Verenigde Staten en Engeland waar relatief veel leukemie optreedt onder sporters die intensief sporten op kunstgras. Kurk in plaats van rubber Het CDA in Hardenberg wil weten wat het college van burgemeester en wethouders gaat doen als blijkt dat de kunstgrasvelden in de gemeente 'kankerverwekkend' zijn. Het instrooien van kunstgras met kurk in plaats van rubberkorrels zou een veilig alternatief kunnen zijn. Het is wel vijf procent per veld duurder. Meer lezen over: kunstgras  CDA Hardenberg