ZEIST - Het Rijksinstituut voor Volksgezondheid en Milieu (RIVM) in Bilthoven moet mogelijk extra onderzoek doen naar de gezondheidsrisico's van rubberkorrels van autobanden die verwerkt zijn in kunstgrasvelden. Dat stelt de KNVB. Aanleiding voor de zorgen van de voetbalbond in Zeist is een uitzending van Zembla woensdagavond. Daarin zeggen wetenschappers dat het RIVM nooit goed heeft onderzocht of kankerverwekkende stoffen in dit zogeheten rubbergranulaat in het lichaam van sporters terecht kunnen komen. Ook stellen zij dat er niet op deze velden gespeeld moet worden, zo lang de gevaren niet zijn vastgesteld. Sommige gemeenten zoals Utrecht en Nijmegen gebruiken de rubberkorrels al niet meer. ZORGVULDIG KIJKEN "Hoewel in de uitzending van Zembla niet wetenschappelijk wordt aangetoond dat de rubberen korrels gezondheidsrisicos met zich meebrengen, vindt de KNVB dat het RIVM de bevindingen uit het programma Zembla zorgvuldig moet bekijken en indien nodig vervolgonderzoek moet doen. Meer onderzoek levert meer informatie op. Dat draagt bij aan meer zekerheid over de veiligheid en gezondheid op de Nederlandse velden voor de sporters." Het RIVM heeft op basis van diverse onderzoeken vastgesteld dat er bij het sporten op met rubberkorrels ingestrooide kunstgrasvelden geen gezondheidsrisico is te verwachten. Het instituut heeft de KNVB laten weten nog steeds achter de resultaten van deze onderzoeken te staan en stelt in een reactie dat er al een onderzoek loopt op Europees niveau door een chemicaliÃ«ninstituut. De uitkomst hiervan wordt naar verwachting begin volgend jaar verwacht. De reden voor het gebruik van rubberen korrels op kunstgrasvelden is dat de bal daardoor beter zou stuiteren en voetballers er betere slidings op kunnen maken. De voetbalbond bespreekt de bevindingen van Zembla maandag in een overleg met het RIVM en de Vereniging Sport en Gemeenten (VSG), de instantie die gemeenten adviseert over dergelijke velden.