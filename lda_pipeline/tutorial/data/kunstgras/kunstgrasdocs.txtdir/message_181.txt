ZWIJNDRECHT - In de media is enige ophef ontstaan over het gebruik van rubbergranulaat en de mogelijke gezondheidsrisico’s voor gebruikers van de kunstgrasvelden. Het Rijksinstituut voor Volksgezondheid en Milieu (RIVM) stelde in 2006 dat van sporten op kunstgrasvelden geen gezondheidsrisico’s te verwachten zijn. Dit is ook tot op heden het standpunt van RIVM. In opdracht van de Europese Commissie wordt momenteel onderzoek verricht naar de samenstelling van de stoffen van rubbergranulaat en de effecten hiervan op de gezondheid. De resultaten hiervan worden rond februari 2017 verwacht. Het betreft met name kunstgras voetbalvelden. Echter ook in de openbare ruimte worden kunstgrasveldjes ingestrooid met rubberkorrels genaamd 'rubbergranulaat’. Van de ruim 1800 kunstgrasvoetbalvelden in Nederland is ruim 90% met dit rubber van gemalen autobanden ingestrooid. Het overgrote deel van de velden is/wordt door gemeenten aangelegd. Uit onderzoek blijkt dat er in de rubberkorrels stoffen zitten die mogelijk kankerverwekkend zouden kunnen zijn. De stoffen waar het om gaat zitten ook in velerlei alledaagse producten zoals, zwembadmutsen, elastiekjes, fopspenen, etc. Situatie Zwijndrecht In Zwijndrecht hebben we twee kunstgrasvelden met rubberkorrels welke van de gemeente zijn, namelijk bij Pelikaan en bij VVGZ. Daarnaast heeft VVGZ ook nog een pupillenveld van de vereniging zelf. De toegepaste rubberkorrels op de velden bij VVGZ zijn van een ander type en dus niet van gerecyclede autobanden gemaakt. Het veld bij Pelikaan is wel ingestrooid met het type rubberkorrel van gerecyclede autobanden. De sportvelden korfbal (Develsteincollege), hockey (Derby), tennis (DDH en Heer Jan) zijn zand ingestrooide kunstgrasvelden. In alle speeltuintjes waar kunstgras is aangelegd betreft het zand ingestrooide veldjes. Wij kennen geen sport- en speellocaties in de openbare ruimte waar rubberkorrels zijn toegepast. Het RIVM geeft gemeenten en KNVB een positief advies over het gebruik van rubbergranulaat. Op basis van het RIVM advies is in Zwijndrecht gekozen voor het gebruik van rubbergranulaat op één kunstgrasveld. Maandag 10 oktober is er overleg tussen RIVM, KNVB en Vereniging Sport en Gemeenten. Wij wachten dit overleg af. Europees onderzoek Het European Chemicals Agency voert momenteel in opdracht van de Europese Commissie onderzoek uit naar de samenstelling van de stoffen van rubbergranulaat en de effecten daarvan op de gezondheid van mensen. De resultaten worden rond februari 2017 verwacht. Vragen Heeft u vragen naar aanleiding van dit bericht, neem dan contact op met Ad van de Luijtgaarden, Adviseur & Account manager Buitensportaccommodaties via telefoonnummer 14078 Meer informatie hierover is te lezen in het dossier Kunstgras en Gezondheid op de website SportenGemeenten.nl.