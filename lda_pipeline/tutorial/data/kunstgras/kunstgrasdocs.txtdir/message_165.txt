commentaarElke dag geeft een journalist van het AD zijn mening over de actualiteit. Vandaag Hans van Soest, chef politiek. We moeten ons niet te snel angst laten aanpraten voor alles wat mogelijk slecht voor ons is. Er is geen stof te bedenken of er is wel een onderzoek over te vinden dat concludeert dat je er ziek van wordt als je het in heel hoge concentraties tot je krijgt. Maar het verhaal over de rubberresten in kunstgrasvelden waar elk weekend onze jeugd op voetbalt, is wel iets om serieus te nemen. Op ongeveer 2.000 kunstgrasvelden liggen korrels vermalen autobanden om ervoor te zorgen dat de voetballers zich niet openhalen bij een sliding en om de bal beter te laten stuiteren. Per veld gaat het om maar liefst 20.000 vermalen oude autobanden. Lang leek daar niks mis mee. Weliswaar zijn autobanden formeel chemisch afval en weten we dat ze zware metalen en kankerverwekkende stoffen bevatten. Maar uit onderzoek bleek dat er geen gevaar is voor de volksgezondheid. Tenminste, dat dachten we. Want inmiddels is gebleken dat het onderzoek waarop dit is gebaseerd aan alle kanten rammelt. Hoe kan het dat in naam van het RIVM zeven volwassenen tweeÃ«nhalf uur over een kunstgrasveld lopen, waarna urinemonsters worden genomen op basis waarvan wordt geconcludeerd dat de autobandkorrels veilig zijn? Op basis van dit ene onderzoekje spelen tienduizenden kinderen op korrels die ze ook in hun mond krijgen bij een duik. En toen er later in Brussel strengere normen kwamen voor de hoeveelheid schadelijke stoffen waaraan kinderen mogen worden blootgesteld, bepleitte de Nederlandse overheid een uitzondering voor de korrels op de speelvelden. Als het gaat om de gezondheid van onze kinderen mag er geen twijfel bestaan of iets kankerverwekkend is of niet. De overheid moet per direct een nieuw, onafhankelijk onderzoek laten houden. De laksheid van de afgelopen jaren is ontoelaatbaar.