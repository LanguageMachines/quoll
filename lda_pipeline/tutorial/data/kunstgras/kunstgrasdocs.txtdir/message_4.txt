ColumnAfgelopen weekend werden er geen wedstrijden gespeeld op veld 2 van voetbalvereniging SV Den Hoorn. Eerst maar eens kijken of de grasmat kankerverwekkend is. 'Soms krijg je die korreltjes in je mond.' Een ander soort ontgroening staat voor de deur: kunstgras heeft z'n beste tijd gehad. Althans, het soort kunstgras dat kankerverwekkend kan zijn. Sporten is gezond? Dat adagium wankelt op de kunstvelden, al roept verantwoordelijk minister Edith Schippers dat kinderen 'gewoon' kunnen blijven sporten. Het rubberen grondwerk dient wel beter te worden onderzocht dan het RIVM, ons gemeenschappelijke meetlint, eerder deed. Hun conclusie: rubbergranulaat is veilig totdat wij het beter hebben onderzocht. Dat in Amerika inmiddels 230 spelers die op kunstgras hebben gestaan kanker hebben opgelopen, is een feit dat niet kan worden genegeerd. Al dient daar ook meer onderzoek te worden gedaan voordat de juiste conclusies kunnen worden getrokken. Bovendien zijn wij erbij gebaat als het kunstgras kan blijven bestaan - om een bizarre reden. De rubberen korrels waarmee kunstgrasvelden liggen bezaaid, zijn afkomstig van oude autobanden. Die mogen van Europa niet meer worden vernietigd, ze móeten worden gerecycled. De goede verstaander merkt meteen op dat hier vanuit Brussel andermaal een stuk folklore - in dit geval Haagse folklore - om zeep wordt geholpen. 'Vooral die autobanden rookten fijn', toch? Nou, vergeet het maar. De bezorgdheid over het kunstgras wordt door minister Schippers met een opmerkelijke uitspraak gepareerd: 'Barbecuen is gevaarlijker'. Of ze hiermee doelt op de kans dat je kanker krijgt, zegt ze er niet bij. Feit is dat deze ziekte met kracht dient te worden uitgebannen langs en op de velden. Nu lijkt het erop dat 'ie nota bene via het veld weer opduikt. Dat kan niet de bedoeling zijn. Bij SV Den Hoorn zijn ze wel degelijk geschrokken. Een 8-jarige sterspeler verklaart: 'Soms krijg je die korreltjes ook in je mond'. Gelukkig hebben ze daar ook kunstgras met kurk en dat is wél veilig. Althans, als je niet te veel naar lucht hapt in het gras.