Raalte/Olst-Wijhe Binnen sportclubs in Olst-Wijhe en Raalte is geen onrust uitgebroken na de uitzending van Zembla over het kunstgras. Verontruste reacties van bijvoorbeeld ouders zijn er tot dusver niet of nauwelijks geweest, leert een rondje langs de velden. Verenigingen blijven onverminderd op de nepsprieten spelen. Door het televisie-programma Zembla deze week, is de discussie weer opgelaaid. Kunnen de rubberen korrels die gemaakt zijn van gemalen autobanden, kanker veroorzaken? Het RIVM stelde na het onderzoek in 2006 dat de korrels niet schadelijk zijn. Zembla gaf aan dat dat onderzoek te wensen overliet. Voorzitter Paul Ruiter van Rohda Raalte: "De gemeente is eigenaar van de velden. Die baseert zich met de KNVB op het onderzoek dat het RIVM in 2006 heeft gehouden: het is veilig." De PvdA in Olst-Wijhe heeft na de Zembla-uitzending schriftelijke vragen gesteld aan B en W.