DEN HAAG - De documentaire van Zembla over kankerverwekkende stoffen in kunstgrasvelden met rubbergranulaat leidt bij veel voetbalouders tot onrust. De heer Jansen uit Den Haag is vader van een keepertje bij FC Nootdorp en haalt zijn zoon zelfs van de extra keeperstraining bij DVC Delft. 'Ik voel me er ellendig over', vertelt Jansen. 'Ik wil het risico niet lopen dat mijn kind over vijf of tien jaar ziek wordt.' Zijn zoon blijft wel bij FC Nootdorp voetballen. Daar spelen ze namelijk gewoon op gras. 'Heb honderden kinderen training gegeven' Hans Suiker is zelfstandig keeperstrainer in Delft en weet niet precies wat hij na de documentaire moet doen. Suiker is enkele keren gebeld door bezorgde ouders die het onderzoek naar rubbergranulaat zelf nader willen bekijken. 'Ik vind het verwarrend, ik train zelf al jaren op kunstgras met rubbergranulaat, maar ik voel me er gezond bij', zegt Suiker. 'Ik heb honderden kinderen keeperstrainingen gegeven, maar ik weet van geen één kind dat het ziek is geworden, zoals ze in de documentaire van Zembla laten zien.' 'Er wordt wel gevoetbald' Bij VV Meerburg in Leiden bestaat de hele club uit de velden die ter discussie staan. Het zijn er vier in totaal. 'Er wordt wel gewoon gevoetbald dit weekend. We willen geen onrust zaaien als we nog niet precies weten waar we aan toe zijn. We wachten het onderzoek van de KNVB en het RIVM af', aldus Michele Weyne, jeugdvoorzitter van de club.