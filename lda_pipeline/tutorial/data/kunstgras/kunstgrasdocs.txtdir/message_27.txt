DEN HAAG - Wel of niet spelen op een kunstgrasveld? Ook in onze regio zijn de voetbalclubs, ouders en kinderen er nog niet over uit. Een uitzending van het televisieprogramma Zembla zorgt voor flink wat ophef. In de uitzending van afgelopen week wordt gesteld dat er mogelijk kankerverwekkende stoffen zitten in de rubberkorrels die op die velden gebruikt worden. Bij voetbalclub SV Den Hoorn in het Westland wordt dit weekend 'gewoon' op alle velden gespeeld, behalve op veld 2. Dat is het enige kunstgrasveld met de bewuste rubberenkorrels. En de club wil geen risico nemen tot er duidelijkheid komt of die gevaarlijk zijn. 'Als vader ben ik blij met deze beslissing', zegt een vader langs de kant. 'Je kan beter een paar weken wachten op een onderzoek.' 'Nee, ik vind het ook geen goed idee om op die kunstgrasvelden te spelen' vult een 8-jarige pupil aan. Een ploeggenootje is er met hem eens: 'Soms krijg je die korreltjes ook in je mond.' Kurk SV Den Hoorn heeft ook een kunstgrasveld met kurk als vulling. Dat is wel veilig en daar spelen de kleintjes op. 'Ik vind het prima als ze hier slidings maken en lekker voor de bal gaan', zegt een moeder. 'Op het rubber is het wat lastiger, ook omdat je niet weet of het schadelijk is', zegt een moeder. Bij voetbalvereniging RKAVV in Leidschendam is het business as usual.  Het 2e elftal speelt vandaag w√©l op een kunstgrasveld met de inmiddels  beruchte rubberkorrels. Zorgen 'Nee, ik maak me geen zorgen, als we ons zorgen zouden maken als vereniging dan zouden wij anders ingestaan', vertelt voorzitter Henry Steffens. Na overleg met de gemeente heeft RKAVV besloten, net zoals de meeste clubs in onze regio, om het advies van het RIVM en de KNVB te volgen. En dat betekent dat er gewoon gevoetbald kan worden. 'Je moet je ergens aan vast kunnen houden en dat doen wij op deze manier. Als er wordt besloten dat het gevaarlijk is om deze velden te spelen dan moeten wij zo snel mogelijk schakelen en de velden gereed te maken zodat er door gevoetbald kan worden,' aldus Steffens.