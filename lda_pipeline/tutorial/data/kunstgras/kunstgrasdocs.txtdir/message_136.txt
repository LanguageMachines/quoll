Woensdag 5 oktober zond televisieprogramma Zembla een reportage uit over kunstgrasvelden. Zembla stelde het ontbreken van gedegen onderzoek naar de gezondheidsrisico’s van rubberkorrels aan de orde. Ook in gemeente Rheden leidde dit bericht bij sporters, ouders, clubs en scholen begrijpelijkerwijs tot vragen. Het college van B&W heeft het programma “Gevaarlijk Spel” van Zembla over rubbergranulaat op kunstgrasvelden met veel aandacht bekeken. Gebaseerd op uitspraken RIVM In gemeente Rheden zijn de kunstgrasvelden van voetbalverenigingen en scholen ingestrooid met rubbergranulaat. Wij hebben ons bij de aanleg van de kunstgrasvelden gebaseerd op wat het Rijksinstituut voor Volksgezondheid en Milieu (RIVM) hierover zegt. Geen reden om te stoppen met sporten Het RIVM stelde in 2006 dat van sporten op kunstgrasvelden geen gezondheidsrisico’s te verwachten zijn. Op 6 oktober 2016 heeft het RIVM een verklaring opgesteld, waarin het RIVM stelt dat: “Op basis van de bestudeerde informatie verwacht het RIVM niet dat de toepassing van rubbergranulaat op kunstgras zal leiden tot risico’s voor de gezondheid. Er is nu geen reden om te stoppen met sporten op deze velden.” Gemeente Rheden neemt de adviezen van RIVM over en ziet geen reden om te stoppen met sporten op kunstgras. In gesprek met betrokkenen Hoe de gemeente op de middellange termijn omgaat met de kunstgrasvelden in onze gemeente stemt zij af in samenspraak met alle betrokkenen (sportverenigingen, overige gebruikers, KNVB, Vereniging Sport en Gemeenten). De gemeente nodigt op termijn vertegenwoordigers van sportverenigingen, scholen en organisaties die gebruik maken van de velden uit om in gesprek te gaan over de berichtgeving van Zembla. Kosten om de velden met een ander materiaal in te strooien Daarnaast maakt de gemeente inzichtelijk wat het kost om de huidige velden in te strooien met een ander materiaal, waarover geen discussie is over effecten op de volksgezondheid. Vervolgonderzoek Vanzelfsprekend staat voor gemeente Rheden de volksgezondheid van iedereen die op kunstgrasvelden sport voorop. De gemeente deelt de hoofdconclusie van Zembla dat er snel gedegen vervolgonderzoek nodig is. De Vereniging van Nederlandse Gemeenten heeft het ministerie van VWS gevraagd om daar, in overleg met het RIVM, vaart achter te zetten. Het European Chemicals Agency voert momenteel in opdracht van de Europese Commissie onderzoek uit naar de samenstelling van de stoffen van rubbergranulaat en de effecten daarvan op de gezondheid van mensen. De resultaten van dat onderzoek worden in februari 2017 verwacht. Wij blijven deze ontwikkelingen nauwgezet volgen en informeren u opnieuw zodra daar aanleiding toe is. Meer informatie: Diverse artikelen op de website van Zembla: http://zemblaextra.vara.nl/gevaarlijk-spel#!/gevaarlijk-spel Dossier kunstgrasvelden op de website van de vereniging Sport en Gemeenten: http://sportengemeenten.nl/dossiers/kunstgras-en-gezondheid/ Op de website van het RIVM staan veelgestelde vragen en antwoorden over het rubbergranulaat: http://sportengemeenten.nl/wp-content/uploads/2016/10/RIVM-2013-Alle-veelgestelde-vragen-over-Rubbergranulaat.pdf Artikel over kunstgrasvelden en rubbergranulaat op de website van de KNVB: http://www.knvb.nl/nieuws/organisatie/berichten/20742/kunstgras-en-rubbergranulaat-vragen-en-antwoorden Het betreft de volgende verenigingen/scholen: Sportcomplex de Pinkenberg te Rozendaal: Voetbal vereniging DVOV, Voetbal vereniging VVO, Voetbal vereniging Veluwezoom, Scholengemeenschap het Rhedens Rozendaal Sportcomplex Rheden te Rheden: Voetbal vereniging Sportcombinatie Rheden Sportcomplex Nieuwland te Dieren: Voetbal vereniging VV Dieren, Voetbal vereniging de Dierensche Boys, Scholengemeenschap het Rhedens Dieren, Scholengemeenschap de Tender Dieren Sportcomplex Ellecom te Ellecom: Voetbalvereniging EDS