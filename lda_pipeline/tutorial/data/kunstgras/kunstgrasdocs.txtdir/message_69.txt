SV Den Hoorn besluit alsnog kunstgras te mijden  Het bestuur van SV Den Hoorn heeft vrijdagavond alsnog besloten om per direct niet meer te laten voetballen op veld 2, het kunstgrasveld met mogelijk SBR-rubbergranulaat.  “Met lichte verbazing hebben wij vrijdag kennisgenomen van de berichtgeving vanuit het RIVM over het spelen op kunstgras met een SBR. Het RIVM zegt dat er geen reden is om te stoppen met sporten op deze kunstgrasvelden, maar dat het af te raden is om kinderen met de rubberen korrels te laten spelen”, aldus voorzitter Van der Helm van SV Den Hoorn. “Wij hebben alleen onderzoek gedaan naar sportsituaties, zoals slidings maken”, zegt Jan Roels, hoofd van het Centrum Veiligheid van Stoffen en Producten van de RIVM, tegen de NOS. Hij raadt ouders, kinderdagverblijven en naschoolse opvanglocaties daarom af om kinderen op de velden te laten spelen, anders dan sporten.  “Die tegenstrijdigheid doet ons besluiten veld 2 buiten gebruik te stellen voor alle activiteiten, totdat er duidelijkheid is wat veilig is en wat niet. We verzoeken een ieder veld 2 niet te betreden en een oogje in het zeil te houden als u er toch personen op ziet lopen”, zo stelt het bestuur van SV Den Hoorn in een verklaring. Voor zover bekend wordt er op andere SBR-kunstgrasvelden in de regio wel gevoetbald, zoals op het sportpark van VV Naaldwijk, Westlandia, Sportclub Monster en VELO. - Het bestuur van SV Den Hoorn heeft vrijdagavond alsnog besloten om per direct niet meer te laten voetballen op veld 2, het kunstgrasveld met mogelijk SBR-rubbergranulaat.