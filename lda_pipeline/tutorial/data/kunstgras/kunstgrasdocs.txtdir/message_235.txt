BREDA / BERGEN OP ZOOM - Sportclubs met kunstgrasvelden wachten de onderzoeken af, want 'gezondheid staat voorop'. Ouders van op kunstgras voetballende kinderen zijn bezorgd. "Het is niet de eerste keer dat ik dit hoor, maar er wordt niets gedaan." De kunstgraskwestie houdt menigeen bezig. "Ik kende de geruchten al, dus kijk er niet van op. Ik heb lang in Qatar gewoond en daar lag ook kunstgras. Dat rook heel chemisch als het warm werd”, vertelt Lucia Boll-Fausto, die naar haar 7-jarige zoontje staat te kijken. "Mijn zoontje ligt en zit constant op dat kunstgras en de trainers zeggen niks. Ze moeten gewoon al die korrels opzuigen en iets anders gebruiken", zegt een andere moeder, die niet met haar naam in de krant wil. JEKA-voorzitter Hans Hendrickx maakt zich voorlopig weinig zorgen. "Ik kan me niet voorstellen dat het RIVM en de gemeente groen licht zouden geven als het niet gezond was om op kunstgras te spelen. Het zou wel een heel kwalijke zaak zijn, maar het is dan aan de gemeente of KNVB om in te grijpen.” Collega-voorzitter Remy Remery (MOC'17) schrikt er niet van. "Ik wil niet laconiek overkomen, maar er wordt naar zo veel zaken onderzoek gedaan. We kunnen eigenlijk niet meer zonder kunstgras. Qua geld, capaciteit en kwaliteit is het de beste oplossing. Anders kunnen we onze zeventig teams bij slecht weer niet allemaal laten trainen. Maar gezondheid staat voorop.” Lees meer reacties donderdag 6 oktober in BN DeStem.