MAASTRICHT - De Partij Veilig Maastricht PVM maakt zich zorgen over de veiligheid van het kunstgras, dat her en der in de gemeente de sportvelden al dan niet ,,siert’’. De reden voor het gebruik van rubberen korrels op kunstgrasvelden is dat de bal daardoor beter zou stuiteren en voetballers er betere slidings op kunnen maken. Maar de risico’s voor kanker zijn er mogelijk groter. Het Rijksinstituut voor Volksgezondheid en Milieu (RIVM) moet mogelijk extra onderzoek doen naar eventuele gezondheidsrisico's van rubberen korreltjes die verwerkt zijn in kunstgrasvelden. Dat stelde voetbalbond KNVB woensdag in een verklaring. Aanleiding voor de zorgen van de bond is een uitzending van Zembla woensdag. Daarin zeggen wetenschappers dat het RIVM nooit goed heeft onderzocht of kankerverwekkende stoffen in dit zogeheten rubbergranulaat in het lichaam van sporters terecht kunnen komen. Fractievoorzitter Tiny Meese van PVM wijst erop, dat de korrels in het nepgras onder meer hoge concentraties kankerverwekkende pak’s bevatten. Dat betekent dat onderzoeken door het RIVM waarbij de kunstgrasvelden ooit ,,veilig’’ werden verklaard, naar de prullenbak kunnen. Ook in Maastricht spelen professionals en amateurs op dit soort velden, met alle risico’s van dien. Meese wil van het college van burgemeester en wethouders (B&W) weten hoeveel velden in opdracht van de gemeente van kunstgras zijn voorzien. Verder: hoe verder als blijkt dat er inderdaad sprake is van verhoogd risico op kanker. Wat dan? Ook vraagt Meese of de leverancier aansprakelijk gesteld kan worden, de kosten dus verhaald. Of is het risico voor de gemeente, lees wij allen belastingbetalers? De KNVB bespreekt de bevindingen van Zembla overigens komende maandag in een overleg met het RIVM en de Vereniging Sport en Gemeenten (VSG), de instantie die gemeenten adviseert over dergelijke velden.