De gemeente Utrecht ziet tot nu toe niet in dat het sporten op kunstgrasvelden met het type rubbergranulaat risico’s oplevert voor de gezondheid. Daarbij sluiten ze zich aan bij het standpunt van het RIVM. In Utrecht wordt er op dit moment nog op tien kunstgrasvelden met rubbergranulaat gesport. Door: DUIC Door: DUIC Deze week berichtten wetenschappers in het televisieprogramma Zembla dat de zogenoemde rubbergranulaatkorrels die bij 90 procent van de kunstgrasvelden in Nederland worden gebruikt, kankerverwekkend kunnen zijn. Die velden worden bestrooid met korrels van vermalen banen, die de kans op schaafwonden moeten verminderen. Maar de banden waarvan de korrels afkomstig zijn, zijn chemisch afval. Het zou met name gevaarlijk zijn voor kinderen. Tot nu toe is het standpunt van het Rijksinstituut voor Volksgezondheid en Milieu (RIVM) dat het sporten op kunstgrasvelden met dit type granulaatkorrels geen risico’s oplevert voor de gezondheid. Dit standpunt wordt gedeeld door de KNVB. De KNVB wil wel dat het RIVM de onderzoeksresultaten uit Zembla zorgvuldig moet bekijken en indien nodig vervolgonderzoek moet doen.  Tien velden in Utrecht Van de 44 kunstgrasvelden voor voetbal in Utrecht zijn er nog tien waar rubbergranulaatkorrels liggen op basis van autobanden. Het gaat om de training- of wedstrijdvelden van de volgende sportparken: een klein trainingsveldje van Sportpark De Berekuil, een veld en trainingsveldje van Sportpark Lunetten, een veld van Sportpark Vechtzoom, een veld van Sportpark Papendorp, twee velden van Sportpark De Meern en een veld van Sportpark Fletiomare Oost. Daarnaast heeft de gemeente dit jaar drie geprivatiseerde kunstgrasvelden overgenomen, waarbij gebruik is gemaakt van de rubbergranulaatkorrels. Daar gaat het om een veld van Sportpark Elinkwijk, Sportpark Voordorp en Sportpark Maarschalkerweerd. Bij de 26 kunstgrasvelden voor hockey en korfbal wordt geen gebruik gemaakt van de korrels, maar van zand of water. Sinds 2006 worden er in Utrecht geen nieuwe kunstgrasvelden meer aangelegd met het type rubbergranulaat.  Bijeenkomst Aanstaande maandag is er een bijeenkomst over het kunstgras met onder meer het RIVM, de Vereniging Sport en Gemeenten (VSG) en kunstgrasfabrikanten. Daarin zullen de uitkomsten van het programma Zembla worden besproken. Vooralsnog ziet Wethouder Paulus Janssen geen risico’s voor de kinderen die sporten op de kunstgrasvelden, hij wacht de uitkomsten van het overleg maandag af. "Het is duidelijk dat uitgangspunt is dat er veilig en gezond gesport moet kunnen worden op de Utrechtse sportvelden."