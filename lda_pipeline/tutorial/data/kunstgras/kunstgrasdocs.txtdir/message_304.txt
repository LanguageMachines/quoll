In kunstgras op sportvelden zitten mogelijk kankerverwekkende stoffen verwerkt. Maar Brussel grijpt onder druk van Nederland niet in. De zorgen over de veiligheid van kunstgras bestaan al langer. Om het veld te laten lijken op natuurgras, worden tussen de nepsprieten vermalen autobanden gestrooid. Lang leek dat de perfecte oplossing, want autobanden mogen niet verbrand of gestort worden, vanwege de giftige stoffen die erin zitten. Maar het onderzoek waaruit moest blijken dat de verwerking in kunstgras geen gezondheidsrisico’s meebrengt, blijkt alles behalve solide. Dat onthult het tv-programma Zembla vanavond. De makers ervan doken in de wereld van het kunstgras en kwamen erachter dat in eerdergenoemd onderzoek slechts zeven voetballers werden gemonitord: zij speelden gedurende 2,5 uur op een veld met vermalen autobanden, waarna hun urine werd getest. Om onduidelijke redenen werden 25 van de 138 bij de spelers afgenomen monsters niet meegenomen in het toch al zo kleinschalige onderzoek. Toch werd in 2007 het predicaat ‘veilig’ gegeven aan gemeenten in Nederland. Op dat moment waren er driehonderd kunstgrasvoetbalvelden; inmiddels is dat aantal gestegen tot bijna tweeduizend. Braken In Hendrik Ido Ambacht zijn ze er allang van teruggekomen dat kunstgras met vermalen autobanden zo’n ideale oplossing is. Daar zorgde het nieuwe kunstgras voor overgevende buurtbewoners, die met tranende ogen, misselijk en met hoofdpijn naar het kersverse veld keken. „Er stonden mensen in hun tuintje te werken die stonden te braken van de lucht”, vertelt Regina van der Wal, die bij het veld woont. Nooit eerder werden de uitkomsten van het onderzoek naar het veld openbaar, maar Zembla weet wat er is gevonden. In de autobanden blijken hoge waardes zink, olie en giftige kankerverwekkende stoffen die paks (polycyclische aromatische koolwaterstoffen) heten, aangetroffen. In Engeland wordt bijgehouden hoeveel sporters die op kunstgras spelen, kanker krijgen. Het vroegere hoofd van de nationale gezondheidsdienst NHS Nigel Maguire doet dat, nadat ook zijn voetballende zoon is getroffen door lymfklierkanker. Onrust In Europa werd vorig jaar besloten de regelgeving voor rubberproducten die in contact komen met de huid aan te scherpen. Prompt brak er onrust uit onder banden- en rubberfabrikanten, volgens Zembla omdat zij wisten dat hun kunstgrasvelden die strengere normen bij lange na niet halen. De producenten trokken aan de bel bij het ministerie van Infrastructuur en Milieu en dat van Volksgezondheid, Welzijn en Sport. Branchevereniging VACO repte over ‘ernstige gevolgen’ voor de verkoop van rubber, ‘een bedreiging’ voor de industrie. En uiteindelijk ging de overheid overstag. ‘Om pragmatische redenen’ vindt Nederland niet langer dat het rubber in de kunstgrasvelden onder de strengere norm moet vallen. Dat gaf in de Europese Commissie de doorslag – er verandert voor de kunstgrasindustrie helemaal niets. Twijfel De VACO, het RIVM en het ministerie van VWS willen niet voor de Zembla-camera op de uitzending reageren. Bij voetbalbond KNVB is de twijfel inmiddels toegeslagen. Daar wordt gepleit voor nieuw onderzoek. De Zeeuwse aannemer Joost Schuijs wacht daar niet op. Het erelid van de branchevereniging voor sportaccommodatiebouwers pleit ervoor het aanleggen van velden met rubberkorrels stil te leggen. „Ik heb geen kinderen die voetballen. Dus ik hoef er niet over na te denken.” Toch is er dat ongemakkelijke gevoel dat aan hem knaagt. Daarom gebruikt hij liever een mengsel van kurk en kokos, voor tussen de sprieten. Duurder, maar zeker veilig. Zembla, 21.10 uur, NPO2 Kankerverwekkend MTB zit in veel dingen Het vermoeden bestaat dat de piepkleine rubberdeeltjes die in veel kunstgrasvelden zijn verwerkt, kanker kunnen veroorzaken. Het gaat om het omstreden 2-mercaptobenzothiazol (MBT), dat door de Wereldgezondheidsorganisatie op zijn lijst van kankerverwekkende stoffen is gezet. Dat zit in heel veel dingen die we elke dag gebruiken, van elastiekjes tot (fop-)spenen en condooms. En dus ook in kunstgrasvelden. De stukjes rubber liggen in het veld om ervoor te zorgen dat iemand die valt goed door kan glijden. Op die manier worden brandwonden voorkomen. Ook zorgen de korrels ervoor dat de bal hetzelfde rolt en stuitert als op een normaal veld. In de Verenigde Staten gaf de overheid begin dit jaar opdracht voor een onderzoek. Een prominente Amerikaanse ex-voetbalster, Amy Griffin, voert al jaren strijd tegen gebruik van rubberkorrels op kunstgrasvelden. Ze legde een lijst aan met de namen van 200 kankerpatiënten bij wie een verband wordt gelegd met het spelen op kunstgras. 150 van hen zijn voetballers, onder wie 95 keepers. In Groot-Brittannië vestigde de voormalige baas van de volksgezondheidsdienst NHS de aandacht op het probleem. Zijn zoon Lewis, een talentvolle keeper, lijdt aan lymfklierkanker.