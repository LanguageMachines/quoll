Aan de leden van OVC’85, ouders, vrijwilligers, gebruikers van het kunstgras Gisteren werd in de media veel aandacht besteed aan de gerezen gezondheidszorgen van de rubberen korreltjes op de kunstgrasvelden. In het bijzonder werd tijdens uitzending van Zembla hier aandacht aan besteed. Naar aanleiding hiervan hebben ons diverse berichten bereikt van bezorgde ouders, trainers of andere vrijwilligers. Natuurlijk delen we die bezorgdheid, ook onze kinderen of wijzelf spelen bij OVC’85. Bij de recente aanleg van ons kunstgrasveld is gebruik gemaakt van een pakket van eisen, waaronder ook eisen zijn gesteld aan het granulaat (de rubberkorrels). Daarbij is aan alle geldende wettelijke en hoogste normen voldaan van NOCNSF, de FIFA, KNVB en de ISA sport. Er is bijvoorbeeld uitdrukkelijk geëist dat het granulaat van gecertificeerde bedrijven afkomstig is en uitsluitend van banden. Gebruikt is een fijne gradatie invulrubber, DIN-gecertificeerd en vrij van restproducten Een situatie als besproken in de uitzending Hendrik Ido Ambacht is zeker niet aan de orde. De uitzending van Zembla geeft in ieder geval wel aanleiding om nadere vragen te stellen en nader onderzoek te doen, niet omdat nu uit de uitzending onomstotelijk blijkt dat de gebruikte korrels schadelijk zouden zijn, maar omdat er onduidelijkheden zijn gerezen t.a.v. het onderzoek dat verricht is. Als het echter om de gezondheid van de gebruikers gaat (niet alleen de spelers, maar ook degenen die onderhoud plegen zoals korrels bijvullen en het veld slepen) is onduidelijkheid niet gewenst. Bij de leverancier CSC zullen we concrete vragen t.a.v. het bij OVC’85 gebruikte granulaat neerleggen, teneinde daar nog meer duidelijkheid over te krijgen. Het antwoord zullen we met u z.s.m. delen. Van de KNVB werd het bericht ontvangen dat zij met RIVM en VSG (adviseursfunctie) aanstaande maandag al overleg zullen hebben. Over de uitkomsten daarvan zullen we u natuurlijk eveneens op de hoogte houden. Overigens heeft de VSG een volledig dossier over kunstgras en gezondheid online staan: http://sportengemeenten.nl/dossiers/kunstgras-en-gezondheid/. Het volledige bericht van de KNVB treft u hieronder aan. Beste bestuurders, Televisieprogramma Zembla besteedt woensdagavond aandacht aan mogelijke gezondheidsrisico’s van de rubberen korrels, het zogeheten SBR-rubbergranulaat, in kunstgrasvelden. Het Rijksinstituut voor Veiligheid en Milieu (RIVM) heeft in het verleden meerdere onderzoeken gedaan naar de gezondheidseffecten van sporten op de met rubberen korrels ingestrooide kunstgrasvelden en vastgesteld dat er voor de sporters geen gezondheidsrisico’s zijn. Zembla stelt dat de opzet van de onderzoeken onvoldoende zekerheid biedt om die conclusie te kunnen concluderen. De KNVB wil dat iedereen op een gezonde en veilig manier kan voetballen. Voor wat betreft de gezondheidsrisico’s van SBR-rubbergranulaat, baseert de KNVB zich op de expertise en feitelijke informatie van het Rijksinstituut voor Veiligheid en Milieu (RIVM). Dat is het kennisinstituut dat in opdracht van de overheid zich ontfermt over de volksgezondheid in Nederland. Het RIVM heeft op basis van diverse onderzoeken vastgesteld dat er bij het sporten op met rubberkorrels ingestrooide kunstgrasvelden geen gezondheidsrisico is te verwachten. Het RIVM heeft de KNVB laten weten nog steeds achter de resultaten van deze onderzoeken te staan. Bevindingen Zembla zorgvuldig bekijken Hoewel in de uitzending van Zembla niet wetenschappelijk wordt aangetoond dat de rubberen korrels gezondheidsrisico’s met zich meebrengen, vindt de KNVB dat het RIVM de bevindingen uit het programma Zembla zorgvuldig moet bekijken en indien nodig vervolgonderzoek moet doen. Meer onderzoek levert meer informatie op. Dat draagt bij aan meer zekerheid over de veiligheid en gezondheid op de Nederlandse velden voor de sporters. De Vereniging Sport en Gemeente (VSG), de instantie die gemeenten en sportverenigingen adviseert over kunstgrasvelden, deelt het standpunt van de KNVB. Aanstaande maandag staat er al een afspraak gepland over kunstgras met onder meer het RIVM, VSG en kunstgrasfabrikanten. De bevindingen uit het programma Zembla worden hier ook besproken. Lees verder op KNVB.nl Met vriendelijke groet, KONINKLIJKE NEDERLANDSE VOETBALBOND Hans Schelling operationeel manager Met de ons thans ter beschikking staande gegevens is er op dit moment geen reden om anders om te gaan met het gebruik van ons kunstgrasveld. Vanzelfsprekend begrijpen we de gevoelens van bezorgdheid en zullen dat begrip ook hebben indien spelers aangeven niet op kunstgras te willen spelen. We hopen echter ook op uw begrip dat trainings- en wedstrijdschema’s niet zomaar zijn aan te passen. OVC’85 wacht de nadere berichtgeving en resultaten van nader onderzoek af en zal overeenkomstig de uitkomsten van het overleg en het onderzoek handelen. Voor nadere vragen kunt u mailen naar het secretariaatsadres van OVC85. Bestuur OVC’85