ARNHEM - Sportclubs in Arnhem, Rheden en Renkum worstelen met de mogelijk kankerverwekkende rubberen korrels op hun kunstgrasvelden. Voetbalclub SML in Arnhem heeft al maatregelen genomen: daar trainen de keepers voorlopig op het natuurgrasveld. Clubbesturen in de regio dringen bij Het Rijksinstituut voor Volksgezondheid en Milieu (RIVM) aan op spoedig vervolgonderzoek. Zij zijn bang voor de veiligheid van hun leden. 21 velden in regio Arnhem In Arnhem liggen vijftien kunstgrasvelden met rubbergranulaat dat is gemaakt van autobanden. Oosterbeek heeft één zo'n veld en Rheden vijf. De onrust over de velden ontstond na een uitzending van Zembla, afgelopen woensdag. Daarin werd gesteld dat de rubberen korrels leukemie en lymfeklierkanker veroorzaken. (Tekst gaat verder onder de video) 'Gezondheidsrisico's sporten op kunstgras niet goed onderzocht' Preview #ZEMBLA Gevaarlijk spel, vnvnd 21:10u bij de @omroepvara op @NPO2 pic.twitter.com/a48NM8ouFm — ZEMBLA (@ZEMBLA) 5 oktober 2016 Sportbedrijf Arnhem zegt haar velden niet te sluiten zolang het RIVM dat niet nodig vindt. „Voetbalclubs staan er natuurlijk wel vrij in om de velden voorlopig niet te gebruiken.” SC Rheden Voetbalclub SC Rheden wil de verantwoordelijkheid voorlopig bij de ouders laten. "Bij een afgelasting hakken wij voor iedereen de knoop door. Dat moeten ouders zelf doen. Als zij hun kinderen thuis willen houden hebben wij daar alle begrip voor", zegt Laurens van den Berg van SC Rheden. "Maar laten we nu eerst maar eens verder onderzoek afwachten." Eldenia en OVC '85 Voetbalclub Eldenia uit Elden vraagt spelers voorzorgsmaatregelen te nemen. Zo is het advies alert te zijn op open wonden en kleding goed uit te kloppen voor het in de wasmachine gaat. Bij OVC' 85 in Oosterbeek maken ouders, vrijwilligers en trainers zich zorgen. Tenminste één team heeft aangegeven niet meer te willen spelen op het kunstgrasveld. Dat betekent dat wedstrijden en trainingen voor dat team niet doorgaan als zij ingedeeld staan op het kunstgrasveld, want het veldenschema wordt voor hen niet aangepast. De club wil het veld blijven gebruiken zolang de KNVB oordeelt dat het veilig is. Wel gaat de club praten met de leverancier van het kunstgrasveld. „We gaan CSC concrete vragen stellen over het bij ons gebruikte granulaat, teneinde daar nog meer duidelijkheid over te krijgen.” Kunstgrasvelden met autobanden-rubbergranulaat Kunstgrasvelden zonder autobanden-rubbergranulaat De Bakenberg (2) Korfbalveld in Elderveld Bakerhof Korfbalveld op de Paasberg Cranevelt (3) Cruyff Court Vitesse Elden (2) Voetbalvereniging Elsweide Het Lange Water Renkumse Voetbalvereniging Wilhelmina Malburgen West Voetbalclub Redichem Rijkerswoerd (2) VV Duno Schuytgraaf (2) Voetbalvereniging CHRC Valkenhuizen Voetbalclub Wodanseck uit Wolfheze De Bilderberg Oosterbeek Het Nieuwland Rheden De Pinkenberg Ellecom