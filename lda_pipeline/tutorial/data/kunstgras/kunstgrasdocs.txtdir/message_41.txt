CUIJK - Ondanks telefoontjes van ongeruste ouders, gaan de wedstrijden op het nieuwe kunstgrasveld van V.V. Siol in Cuijk gewoon door.  Afgelopen zondag werd dit nieuwe veld nog feestelijk geopend. Nu, een kleine week later, is er een hoop om te doen, vanwege de rubberen korrels die op het veld gebruikt zijn. Onrust De onrust is groot in amateurvoetballand, na een uitzending van Zembla afgelopen woensdag. Daaruit bleek dat het zogenoemde rubbergranulaat, in feite versnipperde autobanden, mogelijk niet zo veilig is voor de volksgezondheid als het Rijksinstituut voor Volksgezondheid en Milieu (RIVM) sinds een onderzoek in 2006 deed voorkomen. Telefoontjes Veel clubs kregen de afgelopen dagen vragen van ongeruste ouders, die wilden weten of het nog wel veilig was om hun kind te laten spelen. Zo ook bij Siol in Cuijk, zegt terreinbeheerder Harrie Verberkt. Hij kreeg tientallen telefoontjes van bezorgde ouders, ook van bezoekende clubs, die dit weekend af zouden reizen naar Cuijk. Onderzoek De clubleiding heeft vooralsnog besloten de wedstrijden op kunstgras gewoon door te laten gaan. „Het bestuur ziet geen aanleiding om wedstrijden te verplaatsen of te annuleren", zegt Verberkt. De club volgt daarmee, net als vele andere verenigingen, de lijn die het RIVM en voetbalbond KNVB aanhouden, al is er wel nieuw onderzoek aangekondigd. Pupillengoals Toch wordt het nieuwe kunstgrasveld van Siol niet bespeeld, deze ochtend. De jeugd werkt haar wedstrijden af op het naastgelegen grasveld. Maar dat heeft niets met de rubberen korrels te maken, bezweert de terreinbeheerder. De kinderen spelen op gras omdat de speciale pupillengoals, die voor het nieuwe veld besteld zijn, nog niet geleverd zijn. „Als de goaltjes er waren geweest, dan was er gewoon op kunstgras gespeeld", zegt Verberkt. Lees meer