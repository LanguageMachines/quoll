ZEVENAAR - Pupillen van voetbalclub OBW in Zevenaar mogen voorlopig niet op kunstgrasvelden spelen. Dat gebeurt uit voorzorg, meldt voorzitter Nico Ruikes van de club op Twitter. Het gaat voorlopig om de jongste leden van OBW: pupillen uit de selecties van onder-9, de mini's en de kleuters. De maatregel is genomen na een uitzending van onderzoeksprogramma Zembla, waarin wordt gesteld dat het rubber in sommige kunstgrasvelden kankerverwekkend kunnen zijn. De onthulling zorgt voor veel onrust in de amateurvoetbalwereld. De voorzitters van kunstgrasclubs SML, RKTVC, FC Winterswijk en DTS Ede willen dat er snel een vervolgonderzoek komt. SML „Ik heb de uitzending niet gezien, maar mijn mailbox is ontploft”, zegt Paul Matthieu, voorzitter van SML uit Arnhem. „Het is een lastige situatie. Ouders van onze leden maken zich zorgen en hebben vragen. Ze willen weten of de velden waarop wordt gespeeld wel veilig zijn en niet kankerverwekkend. De KNVB volgt het RIVM en stelt dat het verantwoord is om op de velden te spelen. Maar het vervelende is dat de onrust al is gezaaid. Ik wil daarom snel duidelijkheid.” AWC De documentaire was woensdagavond op televisie. Na afloop kwamen er veel reacties. Zo meldde de Wijchense voetbalclub AWC op Twitter dat het bestuur bezorgd is over de gezondheid van de spelers. De velden die zijn ingelegd met rubberen korrels, gemaakt van vermalen autobanden (rubbergranulaat), zouden veel schadelijke stoffen bevatten. Omdat de stukjes los op het veld liggen, komen voetballers veel in aanraking met de deeltjes. RKVTC Voetbalclub RKTVC uit Tiel speelt op velden die zijn gemaakt van het type kunstgras dat gevaarlijk kan zijn. „In de zomer ruik je het”, vertelt voorzitter Erik van Verseveld. „Rubber blijft rubber en dat ruik je nou eenmaal. Maar de gezondheid en veiligheid van onze leden staat voorop. Iets wat tien jaar geleden als veilig werd gezien, hoeft dat nu niet meer te zijn. Daarom ben ik blij met de uitzending.” Hij pleit voor een onafhankelijk onderzoek van het Ministerie van Volksgezondheid. „Er liggen 2.000 kunstgrasvelden in Nederland die worden gebruikt door gemeentes, clubs en scholen. Het gaat dus veel verder dan alleen de voetbalclub, de KNVB of de gemeente. Een gedegen onderzoek van de overheid is daarom noodzakelijk.” FC Winterswijk Met vier kunstgrasvelden op sportpark Jaspers zijn de jeugd-coördinatoren van FC Winterswijk overstelpt met reacties, zegt voorzitter Gerrit de Kolste. „Drie velden hebben de rubberen korrels. We gaan onderzoeken wat het kost om het rubber eruit te halen, als er aanwijzingen komen dat de velden schadelijk zijn. We hopen dat er snel nieuw onderzoek komt, maar we kunnen voorlopig alleen afwachten.” DTS Ook bij DTS in Ede wordt gewacht op vervolgonderzoek. „Ik heb nog geen reacties vanuit de club gekregen”, zegt voorzitter Marcel Mosselman. Hij weet niet of de twee kunstgrasvelden op het sportpark van DTS risicovol zijn. „De definitieve conclusies zijn nog niet zuiver, dus ik ga niet zomaar wat roepen. Het heeft wel onze aandacht. We gaan het intern bespreken en het vervolgonderzoek afwachten.” Nijmegen De kunstgrasvelden in Nijmegen bevatten geen rubbergranulaat. Dat schrijft de gemeente Nijmegen, eigenaar van de sportparken in de stad, in een brief rondgestuurd aan de clubs. „De eerste twee kunstgrasvelden in Nijmegen bij Brakkenstein en Union werden aangelegd in waterwingebieden”, zegt woordvoerder Suzanne Baks. “We wilden geen enkel risico lopen en hebben daarom gekozen voor synthetisch vervangend materiaal. Later vonden we ook dat de kwaliteit van deze velden beter was. Het ging om de geur, de stoffigheid en de temperatuur die de velden met rubbergranulaat afgaven. We hebben daarom gekozen voor de duurdere variant, zonder de rubberen korrels.”