BARNEVELD Zo lang niet duidelijk is of spelen op kunstgras een gevaar voor de gezondheid oplevert, kun je eigenlijk ook geen oordeel geven over dit risico. Dat vindt raadslid Peter Spruijt (ChristenUnie), in reactie op de brief die wethouder Didi Dorrestijn vorige week naar zes sportclubs stuurde over kunstgras met rubbergranulaat. ,,Blijkbaar weten we eigenlijk niet voldoende over dit risico.'' Wouter van Dijk Spruijt wil nog niet zo ver gaan door te zeggen dat er uit voorzorg niet meer gespeeld zou moeten worden op de velden. ,,Maar ik vind het wel opmerkelijk dat nu in de brief wordt gesteld dat er op basis van eerder onderzoek van het Rijksinstituut voor Volksgezondheid en Milieu (RIVM) geen gezondheidsricico is, maar dat we ondertussen wel uitkomsten van nieuw onderzoek afwachten. Juist in situaties dat het gaat om het risico dat mensen ernstig ziek zouden kunnen worden, zou dat het voorzorgsprincipe rechtvaardigen. Ik snap dat een besluit om voorlopig geen gebruik te maken van de velden verstrekkend is voor de sportclubs, die een probleem hebben met hun competities. Dat zou ik zelf ook liever niet wensen, maar aan de andere kant zou het een veel groter probleem zijn als blijkt dat er mensen echt ziek worden van de velden.'' Het raadslid heeft hierover inmiddels via schritelijke vragen aan het college van burgemeester en wethouders om opheldering gevraagd. Spruijt reageert daarmee ook op de tv-uitzending van Zembla vorige week woensdag. Dat programma besteedde aandacht aan mogelijk negatieve gezondheidsrisico's door kankerverwekkende stoffen in kunstgraskorrels. Die korrels worden gemaakt van fijngemalen rubber, afkomstig van versnipperde autobanden. Volgens het tv-programma is in het verleden niet goed onderzocht of bepaalde stoffen in deze korrels kankerverwekkend zijn. De opzet van eerdere onderzoeken zouden onvoldoende zekerheid bieden om te kunnen concluderen dat de korrels geen gezondheidsrisico's met zich mee zouden brengen. Spruijt: ,,Volgens het programma is dat onderzoek flinterdun. Daarom wil ik weten of het college op basis van de beschikbare kennis en informatie kan garanderen dat het gebruik van de velden zonder gezondheidsrisico is.'' Inhoudelijk wil Spruijt meer weten over het keurmerk van Milieukeur, waar de velden aan zouden voldoen en welke eisen hieraan ten grondslag liggen. ,,Daarnaast ben ik benieuwd of er in de gemeente Barneveld naast de zes sportclubs met kunstgrasvelden ook mogelijk problemen zijn met openbare speelvelden van kunstgras. Ik hoop dat het college inwoners op dit vlak kunnen geruststellen.'' Ook vraagt Spruijt meer duidelijkheid als het gaat om het milieurisico, nu duidelijk is dat uit het rubbergranulaat zink weglekt. Het raadslid vraagt zich af of het verantwoord is om deze velden aan te leggen, zonder daarbij te beschikken over een realistische risicobeoordeling voor het milieu. Vorige week werd duidelijk dat resultaten van nieuw onderzoek over het gezondheidsrisico van de kunstgrasvelden, uitgevoerd door het Europese Commissie het European Chemicals Agency (ECHA), in februari te verwachten zijn. Maandag meldden het RIVM en de KNVB vanwege de ontstane onrust de resultaten nog vóór eind dit jaar bekend te willen maken. Uit overleg van betrokken zou dat haalbaar moeten zijn. Momenteel wordt een inventarisatie gemaakt van alle sportvelden met kunstgras in Nederland.