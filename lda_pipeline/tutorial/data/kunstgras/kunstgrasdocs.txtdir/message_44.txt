ROOSENDAAL - Op veel Brabantse voetbalvelden is het zaterdag het gesprek van de dag: is het kunstgrasveld nog wel veilig? Deze week berichtte tv-programma Zembla over kunstgrasvelden met rubberkorrels waar schadelijke stoffen in zitten. Voetbalverenigingen in onze provincie reageren wisselend op de onthulling. Zo speelt RKSV Nuenen niet op kunstgras tot duidelijk is wat de risico's zijn en zou een Bossche club de jeugdspelers in maillot en met lange mouwen laten spelen. LEES OOK: Sporten op kunstgras? Daarna douchen, adviseert RIVM Bij RKVV Roosendaal wordt zaterdagochtend gewoon gevoetbald. "We weten het gewoon niet", zegt voorzitter Peter Muller. "We volgen gewoon het advies van het RIVM en de KNVB. De gemeente heeft al wel toegezegd dat de rubberen korrels zo snel mogelijk worden vervangen."  Veld hard nodig Bij veel voetbalverenigingen is het kunstgrasveld hard nodig om alle elftallen te laten spelen. "Maar als elftallen niet willen of ouders ongerust zijn, zoeken we een andere oplossing als dat lukt", zegt Muller. "Maar als dat niet lukt moet de wedstrijd afgelast worden." Langs de zijlijn reageren ouders wisselend op de berichten van Zembla. De meeste moeders vinden geruststelling in het advies van het RIVM en de KNVB. Een moeder die zich wel ongerust maakt, hoopt dat de vereniging haar verantwoordelijkheid neemt: "Dus die korrels moeten weg."