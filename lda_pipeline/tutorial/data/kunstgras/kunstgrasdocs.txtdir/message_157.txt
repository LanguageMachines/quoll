KRABBENDIJKE - De rubberkorrels op het kunstgrasveld van voetbalvereniging Krabbendijke worden verwijderd. Het is de eerste Zeeuwse club die maatregelen neemt na aanleiding van de uitzending van het tv-programma Zembla waaruit blijkt dat de korrels mogelijk gevaarlijk zijn voor de volksgezondheid. Geschrokken De vereniging schrok van de uitzending van Zembla en nam samen met de gemeente Reimerswaal direct maatregelen. Binnen vier weken haalt de voetbalclub alle rubberkorrels van het kunstgrasveld en vervangt het door kurk. De komende weken wordt er wel gewoon gespeeld op het veld, want er is al een tekort aan velden bij de vereniging, zegt voorzitter Peter Polderdijk. Spoedoverleg De gemeente Reimerswaal en de voetbalclub kwamen donderdagavond voor een spoedoverleg bij elkaar. Krabbendijke is de enige vereniging in de gemeente met rubberkorrels. Andere verenigingen in Zeeland nemen vooralsnog geen maatregelen. Lees ook: Nog geen maatregelen op de Zeeuwse kunstgrasvelden met rubber Kanker door korrels De korrels zijn gemaakt van oude autobanden. In dat rubber zitten chemicaliën, zogenoemde polycyclische aromatische koolwaterstoffen, kortweg PAK's. Per voetbalveld worden zo'n 20.000 banden gebruikt. Verschillende sprekers in de uitzending van Zembla maken zich grote zorgen over die korrels en sommigen beweren dat spelers kanker hebben gekregen door het rubber. Gewoon doorspelen Het landelijke advies van de KNVB en het RIVM is gewoon doorspelen. Wel wordt er de komende maanden verder onderzoek gedaan naar de rubberkorrels. Het RIVM verwacht, op basis van de bestudeerde informatie, niet dat de toepassing van rubbergranulaat op kunstgras zal leiden tot risico’s voor de gezondheid. Volgens de KNVB en het RIVM is er daarom nu geen reden om te stoppen met sporten op deze velden. Verder onderzoek Het RIVM concludeert dat er PAK's uit rubbergranulaat kunnen vrijkomen, maar zegt dat er geen aanwijzingen zijn dat dit leidt tot een gezondheidsrisico's. Wel heeft het RIVM aanbevolen om alle nieuwe informatie te evalueren. Het is volgens het RIVM dan ook goed dat het European Chemical Agency (ECHA) in opdracht van de Europese Commissie onderzoek doet naar de risico’s van rubbergranulaat. De uitkomsten hiervan worden begin 2017 verwacht. - advertentie -