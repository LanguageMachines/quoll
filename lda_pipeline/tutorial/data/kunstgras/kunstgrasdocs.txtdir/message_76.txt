Den Haag - Kinderen moeten na het sporten op een kunstgrasveld douchen en schone kleren aantrekken. Dat adviseert het Rijksinstituut voor Volksgezondheid en Milieu (RIVM) na de enorme onrust over mogelijke gevaren van rubberen korrels op kunstgrasvelden. Minister Schippers (Volksgezondheid) verkondigde gisteren nog dat ouders hun kinderen met een gerust hart kunnen laten sporten op kunstgrasvelden. De bewindsvrouw liet weten dat er volgens haar experts geen gezondheidsrisico’s zijn. Ondanks haar geruststellende woorden laat ze wel met spoed onderzoek doen door het RIVM. Opmerkelijk is dat dit instituut enkele uren later met een aangescherpt advies komt voor jonge sporters. Aanleiding voor alle commotie vormt een uitzending van Zembla. Daaruit bleek dat de korrels, gemaakt van oude autobanden, mogelijk kankerverwekkend zijn. Metingen Schippers zegt de opmerkingen van wetenschappers in het televisieprogramma serieus te nemen. „Daarom wil ik nog voor de kerst duidelijkheid. Het RIVM gaat bij vijftig tot honderd kunstgrasvelden in Nederland metingen doen, om te kijken wat het betekent voor de volksgezondheid. Gewoon uit voorzorg.” Ondertussen is er lichte paniek uitgebroken bij de Nederlandse amateurclubs. Verschillende voetbalverenigingen laten hun jeugd daarom op natuurgras spelen. AFC start zelfs een eigen onderzoek. „Wij wachten niet op minister Schippers”, aldus Ad Westerhof. De voorzitter van de Amsterdamse tweededivisionist heeft de hulp ingeroepen van een onderzoeksbureau. „We hebben een gerenommeerd internationaal onderzoeksbureau de opdracht gegeven om volgende week van alle kunstgrasvelden – die niet allemaal van hetzelfde jaar en materiaal zijn – een monster te nemen en te onderzoeken in welke mate de rubberkorrels schadelijk zijn”, vervolgt Westerhof. „We zijn met een bedrijf in zee gegaan dat tegen een stootje kan.” Dertig kilometer verderop in Almere heerst er vooral terughoudendheid en kijkt men naar de gemeente, die eigenaar van de velden is. „Volgende week gaan wij met alle Almeerse clubs om de tafel zitten”, vertelt Edo Westerbeek, voorzitter van FC Almere. „Ik vind het voorbarig om nu al iets te gaan roepen.” Toch neemt hij wel maatregelen. „Onze jeugd zal zo min mogelijk op kunstgras spelen tot er meer duidelijkheid is.” Zijn collega Rob Mueller van sc Buitenboys kijkt eveneens uit naar het overleg met de Almeerse voorzitters. „Als het schadelijk is, moet het eruit”, vindt hij. „Of het kankerverwekkend is, durf ik echt niet te zeggen, maar als het warm is, stinkt het wel… Je kunt je afvragen of dat gezond is.” In Gelderland zijn sommige clubs rigoureuzer. Bij SML trainen keepers niet meer op kunstgras en bij OBW in Zevenaar speelt de jeugd zelfs helemaal niet meer op kunstgras. KNVB-woordvoerder Chris van Nijnatten begrijpt de onrust. „Als clubs besluiten om niet meer te voetballen op kunstgras is het prima, maar op dit moment is ons advies: er kan gevoetbald geworden.”