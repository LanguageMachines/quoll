DOETINCHEM/ ZEVENAAR - Van de 26 voetbalclubs in de Achterhoek en Liemers met kunstgras hebben er drie maatregelen genomen nu onduidelijk is of spelen op kunstgras wel veilig is. Bij de Zevenaarse clubs OBW en DCS mogen kleuters en F'jes (tot 9 jaar) voorlopig niet meer trainen en spelen op velden met een artificiële ondergrond. Keeperstraining Bij het Doetinchemse Viod vindt de keeperstraining per direct niet meer plaats op kunstgras. De doelverdedigers wijken met onmiddellijke ingang uit naar natuurgrasvelden. De uitzending van Zembla op NPO 2, over de gevaren die voetballen op kunstgras oplevert, heeft geleid tot bezorgdheid bij enkele amateurclubs. Woensdag werd bekend dat de korrels (rubbergranulaat) die in het kunstgras zijn verwerkt, kankerverwekkend kunnen zijn. KNVB-richtlijnen Veel clubs melden op hun website dat ze zich houden aan de KNVB-richtlijnen. De bond zegt de bezorgdheid te begrijpen, maar stelt ook dat uit onderzoek van het Rijksinstituut voor Volksgezondheid en Milieu (RIVM) niet gebleken is dat spelen op kunstgras gezondheidsrisico's met zich meebrengt. Ratio Bij OBW in Zevenaar komt de jongste jeugd voorlopig niet meer in actie op kunstgras. „Mijn ratio zegt dat we door kunnen op kunstgras, want het RIVM zegt dat er niets aan de hand is. Maar ik heb mijn hart laten spreken", aldus voorzitter Nico Ruikes van de tweedeklasser. „Ouders van jeugdleden zijn bezorgd en het gaat wel over de gezondheid van je leden. Daarom hebben we onze nek uitgestoken en laten we onze kleinste leden er voorlopig niet meer op trainen en spelen. Die kleine mannen en meisjes hangen met hun neus toch maar een paar decimeter boven het kunstgras. Voor hen schijnt het risico het grootst te zijn." DCS, net als OBW spelend op sportpark Hengelder in Zevenaar, nam hetzelfde besluit. Intensiteit Bij Viod in Doetinchem is de keeperstraining verplaatst naar natuurgras. „Vanwege de intensiteit waarmee keepers in aanraking komen met het kunstgrasveld", zegt voorzitter Jos Tiemessen.