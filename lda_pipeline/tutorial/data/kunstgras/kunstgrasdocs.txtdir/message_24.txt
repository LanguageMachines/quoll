Voetbalwedstrijden zijn het afgelopen weekend niet massaal afgelast omdat teams weigerden op kunstgras te voetballen. Dat is de eerste indruk van de KNVB. ,,Nog lang niet alle wedstrijdformulieren zijn binnen’’, zegt Chris van Nijnatten van de voetbalbond. ,,We gaan vandaag (maandag) inventariseren hoeveel er zijn afgelast en waarom. Maar we hebben geen signalen dat het er buitengewoon veel zijn.’’ Er is grote ongerustheid of het spelen of kunstgras veilig is. Het televisieprogramma Zembla toonde vorige week aan dat kunstgras is vermengd met rubbergranulaat dat onder meer afkomstig is van versnipperde autobanden. Het zou zink, lood, benzeen en zogeheten PAK’s (polycyclische aromatische koolwaterstoffen) bevatten en die kunnen kanker veroorzaken. De KNVB zegt dat de korrels voldoen aan de wettelijke normen. Ze baseert zich daarbij op meerdere onderzoeken van het RIVM. Die concluderen dat er geen gezondheidsrisico’s voor sporters zijn.