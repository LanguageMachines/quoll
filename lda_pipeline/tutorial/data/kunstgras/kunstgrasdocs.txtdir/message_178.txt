NUENEN/EINDHOVEN - Voetbalclub RKSV Nuenen speelt voorlopig niet meer op z'n kunstgrasveld met rubberen korrels zolang de risico's daarvan niet nader zijn onderzocht. De Eindhovense club RPC overweegt dezelfde maatregel. Dat laten de voorzitters van beide verenigingen weten in een reactie op de discussie over de mogelijk kankerverwekkende eigenschappen van de korrels die woensdag werd aangezwengeld in het tv-programma Zembla. Zorgen Uit een rondgang van het ED blijkt dat meer clubs in Zuidoost-Brabant zich zorgen maken over hun velden. Veel clubs in en rond Eindhoven en Helmond spelen op de rubberen korrels. Ook is het materiaal verwerkt in Eindhovense Cruyff Courts en verschillende trapveldjes in Helmond. De meeste voetbalclubs nemen op advies van hun gemeente en de KNVB nog geen maatregelen. Die volgen het Rijksinstituut voor Volksgezondheid en Milieu (RIVM). De onderzoeksinstelling zegt dat vooralsnog gewoon op de velden kan worden gespeeld en wacht op conclusies van nieuw Europees onderzoek begin 2017. Gezondheid Henry van Vlerken, voorzitter van RKSV Nuenen wacht dat niet af. "We spelen er vanaf nu niet meer op totdat we van de KNVB meer duidelijkheid krijgen over de risico's. Ik kan die namelijk niet beoordelen. En de gezondheid van onze leden staat voorop." Als de club volgende week die duidelijkheid niet heeft, wordt mogelijk het kunstgrasveld aangepast. Ook het Eindhovense RPC overweegt niet meer te spelen op het kunstgrasveld. "De vraag is of je afwachten kunt veroorloven. Bij ouders is onrust ontstaan en dat kun je niet negeren", zegt RPC-voorzitter Jac Jan Rooijmans. De club moet nog een besluit nemen. Elders in het land hebben verenigingen in Maarssen, Amersfoort en Zwijndrecht ook aangegeven dat ze (voorlopig) niet meer willen dat er op kunstgras wordt gespeeld en in Zwijndrecht zijn donderdag de trainingen afgeblazen. Voetbalclub NWC Asten is een van de vele clubs die vertrouwt op het advies van de KNVB en de gemeenten. Voorzitter Wim Geboers is bereid snel maatregelen te nemen, maar pas als er nieuwe informatie op tafel komt: "Het RIVM zegt dat kunstgras nog veilig is. Ik heb nog geen wetenschappelijk bewijs gezien dat het anders is." Lees vrijdag het hele artikel in het ED, of via de digitale krant.