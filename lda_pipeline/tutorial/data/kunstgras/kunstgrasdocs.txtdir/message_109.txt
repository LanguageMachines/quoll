De gemeente Heerlen schaart zich vooralsnog achter het advies van RIVM, VSG en KNVB over het gebruik van kunstgrasvelden. Dat doet ook de gemeente Landgraaf. Die informeerde vrijdag 7 oktober het bestuur van VV Schaesberg, SVN en UOW’02, de 3 verenigingen in Landgraaf die op kunstgras spelen, over de discussie rond rubbergranulaat in kunstgrasvelden. In dat advies zegt RIVM: “Op basis van de bestudeerde informatie verwacht het RIVM niet dat de toepassing van rubbergranulaat op kunstgras zal leiden tot risico’s voor de gezondheid. Er is nu geen reden om te stoppen met sporten op de velden.” Overleg RIVM, VSG en KNVB gaan hierover volgende week in overleg. Aan de hand van de uitkomsten van dat overleg bepalen de colleges van Burgemeester en Wethouders of verdere actie ondernomen moet worden en zo ja, welke maatregelen dat dan zijn. De scholen, voetbalverenigingen en andere gebruikers in de gemeente Heerlen zijn inmiddels per brief geïnformeerd. De reactie van de gemeenten volgt op de uitzending van televisieprogramma Zembla, waarin woensdag werd gesteld dat rubbergranulaat mogelijk kankerverwekkend zou kunnen zijn. De gemeente Landgraaf beloofde verder de verenigingen en beide beheerstichtingen op de hoogte te houden over een grootschalig onderzoek in Europees verband naar de samenstelling van rubbergranulaat en eventuele effecten op gezondheid. De resultaten daarvan worden in februari 2017 verwacht.