AMSTELVEEN – De tv-uitzending van Zembla over rubberkorrels in kunstgrasvelden heeft ook voor de nodige onrust gezorgd bij ouders en bij voetbalclubs in Amstelveen. Dat meldt wethouder Jeroen Brandes (PvdA) in een brief aan de gemeenteraad. Het gemeentebestuur neemt de onrust zeer serieus. ‘Hoewel wij de zorgen van veel ouders goed begrijpen, denken wij dat het in dit stadium te vroeg is om het spelen op kunstgras af te raden,’ zo schrijft Brandes in de brief. Ernstige bedenkingen Volgens de gemeente is er nu onvoldoende bewijs dat aantoont dat het niet veilig is, maar het gemeentebestuur heeft naar aanleiding van de Zembla-uitzending ernstige bedenkingen bij het RIVM-onderzoek van tien jaar geleden dat weinig betrouwbaar blijkt.  ‘Dat is teleurstellend omdat wij tot op heden vertrouwden op de uitkomst van het onderzoek’ Teleurstellend Amstelveen vindt het ook zeer teleurstellend dat pas maandag actie wordt ondernomen door grote partijen. Dan bespreken het RIVM, de VSG (Vereniging van Sport en Gemeenten) en kunstgrasfabrikanten de bevindingen van de Zembla-uitzending. ‘Wij hadden verwacht dat KNVB en RIVM meteen actie hadden ondernomen en dat zij hierbij ook de GGD betrekken.’ Inventarisatie Gemeente Amstelveen gaat zelf een inventarisatie maken om goed in beeld te brengen welke rubberkorrels  de afgelopen jaren exact zijn gebruikt voor de kunstgrasvelden van voetbalverenigingen en wat de herkomst van deze korrels is. Dit in afwachting van nieuwe onderzoeken, ook die van de Europese Commissie die naar verwachting in februari resultaat geeft Hockeyvelden ‘Al onze kunstgrasvelden worden met zorg aangelegd en onderhouden. Op de hockeyvelden en de kunstgrasvelden in de wijken wordt zand ingestrooid. Wij dringen er bij de betrokken partijen op aan zo snel mogelijk met een breed gedragen en gedegen onderzoek te komen en ons de uitkomsten snel te doen toekomen,’ aldus de gemeente.