Gemeente neemt geen risico bij keuze kunstgrasvelden  De gemeente Goeree-Overflakkee treft voorbereidingen voor de aanbesteding van kunstgrasvelden bij ongeveer zeventien voetbalverenigingen. Recent is na een uitzending van Zembla onrust ontstaan, omdat het sporten op kunstgras met rubbergranulaat mogelijk schadelijke gevolgen heeft. De korrels zouden gevaarlijke stoffen bevatten, die in hoge concentraties kankerverwekkend kunnen zijn.  De gemeente Goeree-Overflakkee volgt de berichtgeving en adviezen op dit gebied van instanties als KNVB, RIVM en de Vereniging Sport en Gemeenten nauwgezet en maakt vervolgens een verstandige keuze. De volksgezondheid staat daarbij voorop.  Wethouder Marnix Trouwborst: “We zitten nog maar in de voorbereiding van een aanbesteding en gaan verstandig kijken naar wat er kan of moet. De keuze voor de vulling van het kunstgras is nog niet bepaald. Mochten de zwarte autobandkorrels toch gezondheidsrisico's opleveren, dan worden duurdere alternatieven gekozen.”  Berichtgeving in de media waarin wordt gesteld dat de gemeente Goeree-Overflakkee nu kiest voor een duurdere variant zonder rubber is onjuist. De gemeente heeft nog geen keuze gemaakt. Trouwborst: “De gemeenteraad heeft 5,3 miljoen euro gereserveerd voor de aanleg van kunstgrasvelden. Ik ben bereid daar 300.000 euro extra voor te reserveren als duurdere alternatieven, zoals kurk of kunststof korrels, veiliger blijken. Het RIVM is daarin wat de gemeente betreft leidend”.  De verwachting is dat de aanbesteding aan het eind van dit jaar of begin 2017 in de markt wordt gezet.  Op de website van de gemeente staat meer informatie in de vorm van een e-mail van de Vereniging Sport en Gemeenten aan wethouders Sport en een memo van de GGD Rotterdam aan wethouders Volksgezondheid. Zie: http://bit.ly/2dyQEfk - Welkom bij de Gemeente Goeree-Overflakkee