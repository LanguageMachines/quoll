De berichtgeving over de kunstgrasvelden leidt ook in Bedum tot vragen bij sporters en de voetbalvereniging SV Bedum. De gemeente en het bestuur van de voetbalvereniging houden onderling contact met betrekking tot deze ontwikkelingen. – Bedum heeft één wedstrijd kunstgrasvoetbalveld met rubbergranulaat infill op het sportcomplex in Bedum. Ook het Arjen Robben Veld is met dit materiaal uitgerust. De gemeente heeft zich tot nu toe altijd gebaseerd op een RIVM rapport uit 2008 waarin is gesteld dat kunstgrasvelden veilig zijn. Op basis van de bestudeerde informatie verwacht het RIVM niet dat de toepassing van rubbergranulaat op kunstgras zal leiden tot risico’s voor de gezondheid. Er is nu geen reden om te stoppen met sporten op deze velden. Het instituut bevestigt een dag na de uitzending dat er weliswaar PAK uit rubbergranulaat kunnen vrijkomen, maar dat er geen aanwijzingen zijn dat dit leidt tot een gezondheidsrisico voor de sporters op kunstgrasvelden. De GGD Groningen adviseert om de risicobeoordeling van het RIVM als leidraad te gebruiken. De gemeente Bedum neemt de adviezen van RIVM en GGD over en ziet geen reden om te stoppen met sporten op kunstgras. Wel delen wij de conclusie dat er snel gedegen vervolgonderzoek nodig is. De Vereniging van Nederlandse Gemeenten heeft het ministerie van VWS gevraagd om daar, in overleg met het RIVM, vaart achter te zetten. De uitkomsten van het vervolgonderzoek worden begin 2017 verwacht.