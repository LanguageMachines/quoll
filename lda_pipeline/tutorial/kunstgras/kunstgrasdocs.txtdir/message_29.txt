Wetenschappers weten niet zeker of spelen op kunstgrasvelden met rubbergranulaat kankerverwekkend is. Stofdeeltjes van oude rubberbanden zijn de boosdoener. Het CDA-Leidschendam-Voorburg wil nu weten of het gemeentebestuur spelen op kunstgras een halt toeroept, totdat het RIVM de zaak tot op de bodem heeft uitgezocht. Raadslid Paardekooper: ‘Met name de jeugd kan risico’s lopen. Kinderen zijn het meest kwetsbaar voor de opstuivende rubberkorrels. Mogen we hen laten spelen op kunstgrasvelden? Of neemt de gemeente samen met sportverenigingen het zekere voor het onzekere en laat ze jeugdleden op natuurlijk gras spelen totdat we meer hiervan weten? Dat vragen ook ouders zich af.’ Het CDA heeft vragen over de kwestie gesteld aan het college van burgemeester en wethouders.