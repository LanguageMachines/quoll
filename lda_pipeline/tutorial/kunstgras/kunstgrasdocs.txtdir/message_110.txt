Het televisieprogramma ZEMBLA heeft woensdag 5 oktober 2016 aandacht besteed aan het gebruik van rubbergranulaat op kunstgrasvelden. Een bepaalde stof in de korrels wordt ter discussie gesteld door een aantal deskundigen. Deze is volgens hen mogelijk kankerverwekkend. Ook in Nissewaard wordt rubbergranulaat ingestrooid op sommige kunstgrasvelden bij sportverenigingen. Het betreft twee velden bij VV Spijkenisse, een veld bij SCO, een veld bij VV Hekelingen en een veld (en twee pannaveldjes) bii SC Botlek. Het programma heeft wellicht ook bij u of uw leden vragen opgeroepen. Wij hechten er daarom aan u langs deze weg te informeren over het gebruik van rubbergranulaat in Nissewaard. Wat is rubbergranulaat? Rubbergranulaat is fijngemalen rubber. Het gaat hierbij vaak om hergebruikte rubberproducten, zoals fijngemalen autobanden. De rubberkorrels zorgen ervoor dat een kunstgrasveld de eigenschappen van een gewoon (natuur)grasveld benadert. De stof wordt overigens in bijna alle gemeenten in Nederland toegepast. Onderzoek Het European Chemicals Agency voert momenteel in opdracht van de Europese Commissie onderzoek uit naar de samenstelling van de stoffen van rubbergranulaat en de effecten daarvan op de gezondheid van mensen. Het RIVM (Rijksinstituut voor Volksgezondheid en Milieu) stelde in 2006 dat van sporten op kunstgrasvelden waar rubbergranulaat gebruikt wordt, geen gezondheidsrisico's te verwachten zijn. Op 6 oktober 2016 heeft  het RIVM dit standpunt herhaald.  De GGD volgt in deze het standpunt van het RIVM zoals verwoord in de reactie van het RIVM van 6 oktober 2016:  “Het RIVM begrijpt de onrust die is ontstaan naar aanleiding van de uitzending van Zembla over de veiligheid van het sporten op kunstgrasvelden. Op basis van de bestudeerde informatie verwacht het RIVM niet dat de toepassing van rubbergranulaat op kunstgras zal leiden tot risico’s voor de gezondheid.” Vervolg Wij  wachten de resultaten van het onderzoek die rond februari 2017 worden verwacht, uiteraard met grote interesse af. De gebruikers van de velden worden op de hoogte gehouden van de ontwikkelingen van het onderzoek. Gebruikers zijn uiteraard vrij in de afweging gebruik te blijven maken van de velden. Mocht uit het onderzoek blijken dat er onacceptabele risico’s zijn, dan zullen hierop passende maatregelen volgen. De meest gestelde vragen en antwoorden over het onderwerp kunt u vinden op de website van het RIVM, http://www.rivm.nl/Documenten_en_publicaties/Algemeen_Actueel/Veelgestelde_vragen/Milieu_Leefomgeving/Alle_veelgestelde_vragen_over_Rubbergranulaat#Wat