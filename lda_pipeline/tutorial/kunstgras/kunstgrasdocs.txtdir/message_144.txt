De gemeente Groningen ziet geen reden om te stoppen met sporten op kunstgras na advies van RIVM en GGD. De aanleiding is het televisieprogramma Zembla, dat afgelopen woensdag 5 oktober een reportage uitzond over kunstgrasvelden. Daarin werd het ontbreken van gedegen onderzoek naar de gezondheidsrisicoâ€™s van rubberkorrels aan de kaak gesteld. In Groningen heeft dit bij sporters, ouders, clubs en scholen tot vragen geleid, meldt de gemeente. RIVM rapport Tot nu toe heeft de gemeente zich altijd gebaseerd op een RIVM rapport uit 2008 waarin is gesteld dat kunstgrasvelden veilig zijn. Het is juist dit rapport waar Zembla stevige kanttekeningen bij plaatst. Het RIVM heeft donderdag 6 oktober opnieuw bevestigd dat er weliswaar PAK (polycylische aromatische koolwaterstoffen) uit rubbergranulaat kunnen vrijkomen, maar dat er geen aanwijzingen zijn dat dit leidt tot een gezondheidsrisico voor de sporters op kunstgrasvelden. Rubbergranulaat is fijngemalen rubber. Dit wordt veelal gemaakt van oude rubberproducten zoals versnipperde autobanden. Geen reden te stoppen De GGD Groningen heeft de gemeente geadviseerd om de risicobeoordeling van het RIVM als leidraad te gebruiken. De gemeente neemt de adviezen van RIVM en GGD over. De gemeente Groningen deelt wel de hoofdconclusie van Zembla dat er snel gedegen vervolgonderzoek nodig is. De Vereniging van Nederlandse Gemeenten heeft het ministerie van VWS gevraagd om daar, in overleg met het RIVM, vaart achter te zetten.