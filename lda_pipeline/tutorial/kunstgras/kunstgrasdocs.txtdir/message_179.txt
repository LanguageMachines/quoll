Ouders trekken bij voetbalclubs massaal aan de bel over het spelen van hun kinderen op kunstgras met rubbergranulaat. Aanleiding is een verontrustende tv-uitzending van het NPS-programma Zembla. De ouders maken zich grote zorgen over de gezondheid van hun kinderen. Het kunstgras met rubbergranulaat zit in de beklaagdenbank. Er wordt door ouders en clubs om duidelijkheid en een veilige omgeving gevraagd. Ze willen niet dat hun kinderen en leden nog op deze velden voetballen. Ook wordt gemeentes, zoals Groningen en Haren, gevraagd het rubber te vervangen door het schonere kurk. Onderzoek De KNVB verwijst naar onderzoeksresultaten van het Rijks Instituut voor Volksgezondheid en Milieu (RIVM), onderzoeken die volgens andere deskundigen te summier zijn. Toxicoloog Martin van den Berg van de Universiteit van Utrecht zegt dat kinderen kwetsbaarder zijn dan volwassenen en door voetballen op kunstgras met rubbergranulaat veel meer risico lopen op ziektes als lymfklierkanker en leukemie. Het aandeel schadelijke stoffen in het granulaat ligt tien tot honderd keer boven de Europese norm. Hij zegt: geen risico, er voorlopig niet op spelen. Daarom zijn de ouders nu in het geweer gekomen. En de clubs dus ook. De voetbalbond heeft moeite om de geest in de fles te houden. Ze stelt dat het spelen op kunstgrasvelden nog steeds veilig is, maar kan dat niet bewijzen en verwijst naar het RIVM. Dat zegt in een reactie de onrust te begrijpen. ,,Maar’’, aldus de voorlichter, ,,op basis van de bestudeerde onderzoeksresultaten zien wij geen aanleiding om met het sporten op deze velden te stoppen. Resultaten van nieuw onderzoek door het European Chemical Agency in opdracht van de Europese Commissie naar de risico’s van rubbergranulaat worden begin 2017 verwacht. Het RIVM adviseert het ministerie van Volksgezondheid, Welzijn en Sport om deze resultaten te evalueren.’’Lees ook: Ouders willen duidelijkheid over kunstgras Brandbrief Intussen ondernemen ouders actie. Zoals bij een gerenommeerde club in Groningen, waar de ouders van een E-team een brandbrief hebben opgesteld. Met name de ouders van de keeper (vader: ,,Hij komt vier keer per week pikzwart thuis, ik vertrouw de onderzoeken niet. Iedereen weet toch dat er gevaarlijke stoffen in oude autobanden zitten?’’) maken zich ernstige zorgen. Nu stellen clubs de vraag of hun teams bij uitwedstrijden zonder sanctie mogen weigeren op kunstgras met granulaat te spelen. Dus het uitstellen van de wedstrijd of verplaatsing naar een natuurgrasveld. Dit totdat onomstotelijk is komen vast te staan dat het spelen op kunstgras met rubbergranulaat veilig is. Nu is daar te veel onduidelijkheid over. En ouders en clubs willen hun leden niet in een ongewis avontuur storten. Zij stellen zich op het standpunt dat de bond verantwoordelijk is voor de gezondheid van haar leden en het zekere voor het onzekere zou moeten nemen. KNVB KNVB-voorlichter Chris van Nijnatten laat namens de bond weten dat het een ieder vrij staat te weigeren op de gewraakte velden te spelen. ,,Daar treden wij niet in. Maar wij volgen het advies van een erkend onderzoeksinstituut voor de overheid en ook voor ons, het RIVM, en zeggen: gewoon voetballen. Wij begrijpen de onrust, maar er is geen acute dreiging.’’ Er zijn al gemeenten waar een speelverbod op kunstgras is ingesteld of wordt overwogen.