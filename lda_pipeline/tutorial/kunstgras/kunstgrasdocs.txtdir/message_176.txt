EDE - Op vrijwel alle sportparken in Ede, Rhenen, Veenendaal of Wageningen ligt wel een kunstgrasveld waarin korrels van gemalen autobanden zijn verwerkt. Verenigingen en gemeenten kennen berichten over mogelijke risico's voor de gezondheid, maar ondernemen nog geen actie. In de gemeente Ede liggen dertien kunstgrasvelden met deze korrels, in Veenendaal acht en in Wageningen vijf. Rhenen heeft twee kunstgrasvelden, bij Candia en bij VVA. Er zijn plannen voor nieuw kunstgras in Elst en Veenendaal. Kritiek Het tv-programma Zembla kwam woensdag met een kritische uitzending over de korrels, die bestaan uit gerecyclede autobanden. Diverse deskundigen stelden dat nooit goed is onderzocht of kankerverwekkende stoffen die erin zitten in het lichaam van sporters terecht kunnen komen. Richtlijnen De gemeenten vinden het te vroeg voor een eventuele ingreep. De gemeente Ede laat weten een overleg tussen onder meer de gemeenten, het nationaal instituut voor de volksgezondheid RIVM, producenten van kunsgrasvelden en de KNVB over de kwestie af te wachten dat maandag is ingelast. Veenendaal ziet volgens een woordvoerder geen reden af te wijken van de richtlijnen van het RIVM. Wageningen neemt een soortgelijk standpunt in. Maar de gemeente brengt wel in kaart welk rubbergranulaat gebruikt wordt op de verschillende parken waar kunstgras ligt. Verschillende voetbalclubs in de Vallei, waaronder VV Bennekom, Candia in Rhenen en DOVO in Veenendaal, plaatsten gisteren informatie over de korrels op hun site.