OOSTZAAN - Gemeente Oostzaan ziet vooralsnog geen reden om voetballen op kunstgrasvelden af te raden. Woensdag 5 oktober zond Zembla een programma uit over mogelijke gezondheidsrisico’s bij het voetballen op kunstgrasvelden met rubberkorrels. De gemeente Oostzaan begrijpt dat dit programma tot zorgen en vragen leidt, vooral bij ouders en sportverenigingen. Het RIVM laat weten dat uit meerdere onderzoeken blijkt dat de rubberkorrels geen schade aan de gezondheid opleveren. Wethouder Tine Schaafsma (Sport) volgt het advies van het RIVM en ziet vooralsnog geen reden om het voetballen op de kunstgrasvelden af te raden. Wel adviseert het RIVM ouders om kinderen niet te laten spelen met rubberkorrels van een kunstgrasveld, en wordt aangeraden na het sporten te douchen en schone kleren aan te trekken. Hoewel de wethouder het advies van het RIVM volgt, ziet zij in de signalen van Zembla een goede reden om de ontwikkelingen op de voet te volgen. De gemeente werkt hierbij regionaal samen met Zaanstad die inmiddels advies gevraagd heeft aan de regionale GGD. Het materiaal wordt rubberinfill genoemd en is gemaakt van gemalen autobanden. Het zorgt ervoor dat het spelcomfort van een kunstgrasveld verbetert. Zonder dit materiaal is de kans op blessures aanzienlijk hoger. In Oostzaan wordt rubberinfill gebruikt op de kunstgrasvoetbalvelden van OFC. Bij de keuze om dit materiaal in Oostzaan te gebruiken is het advies van het Rijksinstituut voor Volksgezondheid en Milieu (RIVM) leidend geweest. In 2006 stelde het RIVM dat er van sporten op kunstgrasvelden die ingestrooid zijn met rubberinfill geen gezondheidsrisico's te verwachten zijn. Het RIVM heeft haar standpunt in de afgelopen jaren hierover niet bijgesteld. Bij de overige sportvelden en speelplekken met kunstgras in de gemeente Oostzaan wordt zand gebruikt. De Europese Commissie doet op dit moment onderzoek naar de gezondheidsrisico's van het gebruik van rubberinfill. Ook de Vereniging Nederlandse Gemeenten (VNG) en KNVB hebben aangegeven onderzoek te willen doen. De resultaten van het onderzoek van de Europese Commissie worden waarschijnlijk in februari 2017 gepresenteerd. De gemeente heeft OFC en de Stichting Sportcomplexen Twiskeweg inmiddels geïnformeerd. Als er ontwikkelingen zijn, dan houdt zij de betrokken partijen daarvan op de hoogte. Op de website van de Vereniging Sport en Gemeenten is meer informatie te vinden. Website – informatie over kunstgras en gezondheid: http://sportengemeenten.nl/dossiers/kunstgras-en-gezondheid/