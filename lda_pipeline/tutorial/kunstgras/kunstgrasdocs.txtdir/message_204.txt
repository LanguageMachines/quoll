DEN BOSCH - Bij (bestuurs)leden van enkele sportverenigingen in de regio bestaat bezorgdheid over de gevolgen voor de gezondheid bij het spelen op kunstgrasvelden. In onder meer Haaren en Helvoirt kunnen de voetballers opgelucht ademhalen. Hun clubs hebben namelijk kurkinstrooi op de kunstgrasvelden, wat niet schadelijk is. In het tv-programma Zembla vertelden woensdagavond onderzoekers dat rubber korrels op het veld mogelijk schadelijk zijn voor de gezondheid. „Ik heb verschillende bezorgde leden aan de telefoon gehad. Iemand stelde al voor om alle rubber korrels op te laten zuigen. Maar dat gaat mij nu te ver.” Dat zegt Wim Verbeek, voorzitter van voetbalvereniging D.S.C. in Kerkdriel. 'Lekker zacht' Bij de Bossche voetbalvereniging Wilhelmina ligt ook een ‘korrelveld’. „Het bevalt prima. Het is lekker zacht.”, zegt voorzitter Bob van Veen. Spelen op kunstgras leidt volgens hem vaker tot blessures dan op gras. „Zolang we geen bericht krijgen over schadelijkheid blijven we er spelen”, zegt Van Veen. De Bossche Voetbal Vereniging (BVV) heeft bijna negen jaar een kunstgrasveld. „Het voldoet aan de voorwaarden van de KNVB. Maar door veel blessures spelen we er zo min mogelijk op”, zegt voorzitter Gerard de Groen. Boxtel ODC uit Boxtel heeft op haar website uitgebreide informatie van de KNVB geplaatst over de kwestie. Een preventieve maatregel, zegt vice-voorzitter Mark van der Steen. De club heeft overigens alleen maar kunstgras op park Molenwijk. RKSV Boxtel houdt het standpunt van het Rijksinstituut voor Volksgezondheid en Milieu (RIVM) aan, zegt voorzitter Ties Pronk. „Die zegt dat er op dit moment geen aanleiding is te denken dat de volksgezondheid in gevaar is.” Tot opwinding langs de velden heeft het bij zijn club nog niet geleid, stelt Pronk. Opgelucht In Haaren en Helvoirt kunnen de voetballers opgelucht ademhalen. Hun clubs hebben namelijk kurkinstrooi op de kunstgrasvelden. Daaronder zit wel het gevreesde rubber, maar dat kan niet zomaar aan de oppervlakte komen, verzekert voorzitter van Nemelaer Marc Willems. Er zijn verschillende redenen geweest om voor kurk in plaats van voor rubber te kiezen, vertelt hij. „De risico’s zijn niet helemaal wetenschappelijk bewezen, maar die kwestie over het rubber heeft wel meegespeeld. Om alles vóór te zijn is voor kurk gekozen. Het is een natuurproduct en daar heb ik een beter gevoel bij.”