Kunstgras ligt onder vuur. Televisieprogramma Zembla komt woensdagavond met een uitzending waarin wordt gewezen op de mogelijke gevaren van de kunstmatige ondergrond. Alle reden voor de KNVB om zich opnieuw in de onderzoeksresultaten te verdiepen. Eerder heeft onderzoek van het Rijksinstituut voor Volksgezondheid en Milieu (RIVM) de KNVB gerustgesteld over mogelijke schade voor de gezondheid. Via de officiële kanalen laat de voetbalbond echter weten de resultaten van Zembla nader te onderzoeken. "Hoewel in de uitzending van Zembla niet wetenschappelijk wordt aangetoond dat de rubberen korrels gezondheidsrisico’s met zich meebrengen, vindt de KNVB dat het RIVM de bevindingen uit het programma Zembla zorgvuldig moet bekijken en indien nodig vervolgonderzoek moet doen. Meer onderzoek levert meer informatie op. Dat draagt bij aan meer zekerheid over de veiligheid en gezondheid op de Nederlandse velden voor de sporters", schrijft de bond in een verklaring. Volgens Zembla bevatten de zwarte rubberen korrels waarmee kunstgrasvelden bezaaid liggen mogelijk kankerverwekkende stoffen. Zembla plaatst bovendien vraagtekens bij het onderzoek van het RIVM. Het rapport van het RIVM zou onvoldoende zekerheid bieden.