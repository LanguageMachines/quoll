DEN HAAG - Sommige kunstgrasvelden in Nederland zijn onveilig en ongezond: er zijn mogelijk gezondheidsrisico’s verbonden aan de gebruikte rubberen kogels, het rubbergranulaat dat op sommige velden ligt. Goed nieuws voor ons Hagenaars: dit wordt niet gebruikt op de kunstgrasvelden die in beheer zijn van de gemeente. Korrels of zand Op sommige typen kunstgrasvelden worden korrels of zand gestrooid om het veld vergelijkbare speeleigenschappen te geven als een natuurlijk grasveld, zo meldt de gemeente. In Den Haag zijn 41 kunstgras voetbalvelden op de sportparken die door de gemeente Den Haag beheerd worden. Op 38 van die velden worden geen SBR-rubberen korrels gebruikt, maar korrels gemaakt van het recyclebare kunststof TPE (thermoplastisch elastomeer) of natuurlijke materialen zoals kurk, kokos en zand. Andere korrels Op drie voetbalvelden wordt wel gebruik gemaakt van korrels die SBR-rubber bevatten. Deze velden zijn aangelegd op verzoek van de betrokken verenigingen. Het gaat hier echter om een ander type korrels dan waar in de media en de uitzending van ZEMBLA over gesproken is. Coating Bij twee velden gaat het om korrels met een kern van SBR en een coating van het kunststof Polyethuraan (PU). Door deze coating komen spelers en de omgeving niet in aanraking met het SBR rubber. Jaarlijks wordt de staat en veiligheid van de coating geïnspecteerd. Bij het derde kunstgrasvoetbalveld is een combinatie van kurk, zand, en cryogeen SBR rubbergranulaat toegepast. Dit veld is door de vereniging niet alleen zelf gekozen maar ook gefinancierd. Bij cryogeen SBR wordt het rubber in diepgevroren toestand gemalen, waardoor het een gladder oppervlak heeft en niet blijft kleven aan de huid of kleding. De onderlaag van het kunstgras is gevuld met zand, een laag cryogeen SBR en vervolgens opgevuld met een laag kurk. De spelers komen hierdoor niet of nauwelijks in aanraking met de rubberen korrels. Niet op hockeyvelden Op andere typen kunstgrasvelden, zoals hockeyvelden, wordt geen gebruik gemaakt van korrels. Nieuw onderzoek Minister Edith Schippers (Sport) heeft het Rijksinstituut voor Volksgezondheid en Milieu (RIVM) opdracht gegeven opnieuw te onderzoeken of de rubberkorrels op kunstgrasvelden de gezondheid kunnen schaden. Het onderzoek moet nog voor het einde van dit jaar klaar zijn. Geen schade voor gezondheid Schippers wees er vrijdag op dat het RIVM vooralsnog geen bewijs ziet voor de schadelijkheid van de korrels, ook niet na de uitzending van Zembla van woensdag. Daarin kwamen wetenschappers aan het woord die gaten schoten in het beperkte onderzoek dat het instituut eerder deed. De wetenschappers sloten niet uit dat het zogeheten rubbergranulaat wel degelijk kankerverwekkende stoffen bevat. Er loopt al een groter Europees onderzoek naar de rubberkorrels, maar daarop wil Schippers niet wachten. Ze kan zich de ongerustheid van veel ouders van sportende kinderen voorstellen en wil dat het RIVM er snel ,,een schepje bovenop doet''. Voorzorg Schippers benadrukt dat ze uit voorzorg handelt en dat ouders in de tussentijd hun kinderen met een gerust hart het veld op kunnen laten gaan. ,,Er is meer bewijs dat barbecueën slecht is dan dat deze stoffen slecht zijn'', aldus de minister. Het is volgens haar juist belangrijk om te blijven sporten. De minister neemt het het RIVM niet kwalijk dat het instituut de korrels maar oppervlakkig heeft onderzocht. Dat zou gebruikelijk zijn bij stoffen die niet onder bijzondere verdenking staan. Nu moeten de onderzoekers echter tientallen sportvelden onderzoeken en veel meer specialisten aan het woord laten. Ook de wetenschappers die Zembla aan het woord liet, mogen nog eens hun oordeel geven. KNVB blij met nieuwe onderzoek De KNVB is blij met het nieuwe onderzoek. ,,Wij hebben hier in juni al om gevraagd'', zegt woordvoerder Chris van Nijnatten. ,,Daarom juichen we dit ten zeerste toe. Maandag is er al overleg tussen de overheid, het RIVM en de KNVB. Tot nu toe is niet gebleken dat het kunstgras gevaar oplevert, maar natuurlijk snappen we dat mensen schrikken. Dat nemen we heel serieus.'' Vooralsnog is officieel bij de KNVB niets bekend van clubs die het komend weekeinde niet op kunstgras zouden willen voetballen.