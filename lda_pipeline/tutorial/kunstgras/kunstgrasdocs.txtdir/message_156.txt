LEUSDEN De gemeente Leusden ziet op dit moment geen reden om te stoppen met sporten op met rubbergranulaat ingestrooide kunstgrasvelden. Het tv programma Zembla heeft op woensdagavond 5 oktober  in de uitzending aandacht besteed aan de gezondheidsrisico's van kunstgras voetbalvelden die zijn ingestrooid met rubbergranulaat. In deze uitzending van Zembla werd gesteld dat de gezondheidsrisico's van het voetballen op dergelijke velden veel hoger zijn dan tot nu toe wordt aangenomen, door de aanwezigheid van PAK's en zware metalen in het rubbergranulaat. Verder stelt het programma dat het onderzoek op basis waarvan nu wordt beweerd dat er geen gezondheidsrisico's zijn, niet goed is uitgevoerd. In de uitzending worden deskundigen (o.a. een toxicoloog van het IRAS) aan het woord gelaten die benadrukken dat er nieuw onderzoek moet komen naar de gezondheidsrisico's en dat men in afwachting van de uitkomsten daarvan uit voorzorg beter geen rubbergranulaat van oude autobanden in kunstgrasvelden zou moeten gebruiken. De gemeente Leusden heeft meerdere vragen gekregen over de gezondheidsrisico's die aan het voetballen op dergelijke velden verbonden zijn. Men wil graag weten of de velden gesloten zou moeten worden in afwachting van het onderzoek wat momenteel op Europees niveau plaatsvindt en waarvan de uitkomsten begin 2017 worden verwacht. Voor de beantwoording heeft Leusden  contact opgenomen met de GGD en het RIVM. Op basis daarvan ziet de gemeente geen reden om maatregelen te nemen. Wie vragen heeft, kan terecht bij Jan Nijdeken, beleidsadviseur sport, via gemeente@leusden.nl of via telefoonnummer 14 033. Meer informatie hierover is te vinden in het dossier 'Kunstgras en gezondheid' op de website SportenGemeenten.nl .