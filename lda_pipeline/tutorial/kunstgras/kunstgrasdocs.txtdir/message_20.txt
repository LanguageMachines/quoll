De tv-uitzending van Zembla vorige week heeft aardig wat stof doen opwaaien in voetballand. Zijn de pakweg tweeduizend kunstgrasvelden in Nederland die bezaaid zijn met korrels van gemalen autobanden wel veilig voor de gezondheid van de sporters? In de uitzending werd een verband gelegd tussen veelvuldig contact met de rubberkorrels (keepers) en ziektes als leukemie. De vraag is of het onderzoek naar de gezondheid van sporten op deze korrels wel grondig genoeg is geweest. Een rondje langs de Aalsmeerse kunstgrasvelden leert dat er afgelopen weekend gewoon gevoetbald is op de kunstgrasvelden, ook door de allerjongsten. Hiermee hebben zowel FC Aalsmeer als RKDES het advies opgevolgd van de gemeente dat er zonder gevaar voor de gezondheid gevoetbald kan worden. Toch is er vandaag al een extra overleg ingelast tussen de belangrijkste spelers uit de kunstgrasindustrie om de bevindingen van de Zembla-uitzending te bespreken. In die uitzending stelt Zembla dat onderzoek naar de schadelijkheid van rubberkorrels op kunstgrasvelden niet goed zou zijn uitgevoerd. In de ban De onduidelijkheid rond de gezondheidseffecten van rubbergranulaatkorrels op de velden zorgt voor onrust en vragen. Ook onder de clubs. Sommige blijven op de gewraakte velden spelen. Soms omdat ze niet anders kunnen. Andere clubs hebben het kunstgras voorlopig in de ban gedaan. Opvallend is dat veel verenigingen hebben besloten de keeperstrainingen op gewoon gras te laten plaatsvinden. Op de site van de Aalsmeerse/Kudelstaartse clubs tonen vooral ouders van jonge kinderen zich ongerust. In een artikel in de Volkskrant van afgelopen zaterdag blijkt dat er diverse voetbalclubs zijn die de jongste spelertjes niet meer blootstellen aan de rubberkorrels die gebruikt zijn om de velden aan te leggen. Uit dat artikel blijkt ook dat de KNVB, spelers die wel gaan voetballen, adviseert om na het sporten op kunstgras te douchen en schone kleren aan te trekken. Nog nergens wordt gerept wat die korrels met het milieu doen als ze op die manier worden weggespoeld via doucheputjes en afwasmachines. Aanbevelingen Aalsmeer heeft vijf kunstgrasvoetbalvelden: drie bij sportpark Hornmeer, voornamelijk in gebruik door FC Aalsmeer en twee bij sportpark Calslagen die voornamelijk worden gebruikt door RKDES. Aalsmeer volgt tot nu toe de aanbevelingen van het Rijksinstituut voor Volksgezondheid en Milieu (RIVM) over het gebruik van rubberkorrels op. Hierin staat dat er geen gezondheidsrisico’s te verwachten zijn door blootstelling aan deze rubberkorrels. Bezorgde ouders Op de site van FC Aalsmeer spreekt een ouder echter wel haar zorg uit: “We zijn als ouders, maar ook als overheid en verenigingen verantwoordelijk voor de gezondheid van onze kinderen. Zo staat het ook in de UNICEF rechten van het kind. De kinderen zijn afhankelijk van ons en vertrouwen erop dat wij alles doen om hun gezondheid te beschermen. Om op deze velden gewoon verder te spelen alsof er niets gebeurd is, vind ik absoluut schokerend en onbegrijpelijk.” Verantwoordelijkheid Een ander roept de gemeente op haar verantwoordelijkheid te nemen: “De gemeente Aalsmeer én het bestuur van de voetbalclub FC Aalsmeer zouden hierin hun verantwoordelijkheid moeten nemen en bij de geringste twijfel over gezondheidsrisico's voor de voetballende kinderen van Aalsmeer direct maatregelen moeten nemen. Onze kinderen zijn nu al bijna twee jaar blootgesteld aan deze stoffen.” En op de site van RKDES wordt de vraag gesteld: “Hoe voorkom je dat kleine kinderen (ongezien) wel spelen met die korrels? Komen er borden? Moet je ze altijd in de gaten blijven houden? RKDES wacht nader onderzoek af..... dat kan even duren.... ik denk dat RKDES er goed aan doet om op korte termijn een bijeenkomst te organiseren waarin ongeruste ouders hun vragen kunnen stellen. Kan in ieder geval worden besloten om vanaf heden de keeperstraining op gewoon gras te houden; die liggen dan minder frequent op de rubberkorrels.” Hoogste niveau Dat er wel iets aan de hand is, ondanks dat Zembla niet heeft aangetoond dat de rubberkorrels op de velden wel gevaarlijk zijn voor de gezondheid, blijkt wel uit het feit er vandaag door alle belangrijke spelers uit de kunstgrasveldindustrie vergaderd wordt. Het betekent dat het Rijksinstituut voor de Volksgezondheid(RIVM), de KNVB en de Vereniging van Sport en Gemeenten (VSG) en kunstgrasfabrikanten met elkaar gaan praten. Tegelijkertijd dringt de minister van Volksgezondheid Schippers aan om nog voor het einde van het jaar duidelijkheid te scheppen over eventuele gevaren voor de gezondheid. Klik hier voor de reactie op de gemeentelijke website over de rubberkorrels.