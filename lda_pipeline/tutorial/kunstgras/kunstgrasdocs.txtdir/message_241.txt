Rubbergranulaat op kunstgras sportvelden Met enige regelmaat keert het gebruik van rubbergranulaat op kunstgras sportvelden, als onderwerp terug in de media. De gemeente Heiloo heeft voetvalverenigingen HSV en Foresters en de Sportraad in Heiloo daarover op woensdag 5 oktober met een brief en informatie van het Rijksinstituut voor Volksgezondheid en Milieu (RiVM) geïnformeerd. Van de ongeveer 2000 kunstgrasvoetbalvelden in Nederland is ruim 90% met dit rubber van gemalen autobanden ingestrooid. Het overgrote deel van de velden is/wordt door gemeenten aangelegd. Ook in de gemeente Heiloo is dit rubbergranulaat ingestrooid op kunstgrasvelden bij voetbalverenigingen. Materiaal Rubbergranulaat is fijngemalen rubber. Dit wordt veelal gemaakt van oude rubberproducten zoals versnipperde autobanden, die op deze wijze hergebruikt worden. De stof waar het om gaat wordt onder meer gebruikt bij het produceren van deze autobanden. Daarnaast zit het ook in verschillende alledaagse producten zoals zwembadmutsen, elastiekjes, fopspenen, etc.. De stof is recent toegevoegd aan de lijst van stoffen die mogelijk kankerverwekkend zijn. Op verzoek van het ministerie van VROM is in 2008 door het RIVM (Rijksinstituut voor Volksgezondheid en Milieu) onderzoek gedaan naar de veiligheid van rubbergranulaat. Uit dit onderzoek bleek dat de korrels geen risico met zich meebrengen voor de gezondheid van mensen die sporten op kunstgrasvelden. Het RIVM geeft gemeenten en de KNVB dan ook een positief advies over het gebruik van het rubbergranulaat. Het European Chemicals Agency voert momenteel in opdracht van de Europese Commissie onderzoek uit naar de samenstelling van de stoffen van rubbergranulaat en de effecten daarvan op de gezondheid van mensen. De resultaten van dit onderzoek worden rond februari 2017 verwacht. Het RIVM wil dat onderzoek afwachten, maar zegt momenteel geen aanleiding te zien de eerdere conclusie uit 2008 te herroepen. Meer informatie De Vereniging Sport en Gemeenten heeft op haar website een tijdelijk dossier over kunstgrasvelden aangelegd. Hier vindt u verschillende achtergrondinformatie, onderzoeken, artikelen en recent gestelde kamervragen. Voetbalclubs kunnen via de website van de KNVB terecht voor informatie en vragen. (Bron Gemeente Heiloo) Rubbergranulaat op kunstgras sportvelden Langedijkers Facebook