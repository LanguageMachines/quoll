Voor amateurverenigingen in Nederland is het ondertussen een “must have” geworden. Er zijn zelfs bepaalde ploegen in het betaalde voetbal die er gebruik van maken. Kunstgras is voor de huidige generatie voetballers heel normaal. Als er gespeeld wordt op gras spreekt men niet simpelweg over gras, maar over “echt” gras. Het voordeel van de kunstgrasvelden is dat er meer wedstrijden op gespeeld kunnen worden dan op “echt” gras. ZEMBLA kwam woensdag 5 oktober met een reportage over de mogelijke gezondheidsrisico’s van het spelen op kunstgrasvelden met rubberkorrels. Zijn wij wel goed een eerlijk geïnformeerd wat betreft de gezondheidsrisico’s van de rubberkorrels in kunstgrasvelden? Maar liefst 90% van de kunstgrasvelden in Nederland is ingestrooid met rubberkorrels die gemaakt zijn van vermalen autobanden. Er is bekend dat er kankerverwekkende stoffen zitten in de rubberkorrels. Ondanks dat is er nauwelijks onderzoek gedaan naar de gevolgen van blootstelling aan deze rubberkorrels. ZEMBLA zocht uit waarom dit zo is en bracht schokkende feiten boven tafel. Er waren eerder al twijfels of het spelen op rubberkorrels wel zo gezond is. Hier heeft het RIVM onderzoek naar laten doen door Industox. Industox heeft voor hun onderzoek zeven spelers gebruikt. Deze zeven spelers hebben een urinetesten afgenomen voor de aanraking met de rubberkorrels en na de aanraking. Conclusie: er zitten geen gezondheidsrisico’s aan het in aanraking komen met rubberkorrels van de kunstgrasvelden. Dit is dan ook het standpunt van het RIVM: spelen op kunstgrasvelden met rubberkorrels is verantwoord. Toch stinkt dit onderzoek (net zoals de kunstgrasvelden met rubberkorrels) aan alle kanten. Op de eerste plaats zijn er een aantal monsters van de urinetesten uit het onderzoek gehaald. Dit is gedaan zonder een daarvoor duidelijke reden op te geven. Daarnaast speelt de vraag hoe representatief zeven, wat oudere, mannen zijn voor alle mensen die sporten op kunstgrasvelden met rubberkorrels. Hier zouden geen conclusies uit getrokken kunnen en mogen worden. Daarnaast leek in Europa een wet ingevoerd te worden met betrekking tot rubber in speelgoed. De regelgeving wat betreft het gebruik van rubber zou strikter worden. Het contact met rubber brengt namelijk simpelweg gezondheidsrisico’s met zich mee. Op voorhand leek Nederland in te stemmen met dit wetsvoorstel. Nadat er werd ingezien dat er in Nederland meer dan 2000 (!) velden zouden zijn die niet aan deze regelgeving zouden voldoen, stemde Nederland alsnog tegen. Men wist namelijk niet wat er met deze velden zou moeten gebeuren bij de invoering van deze wet, maar wist wel dat hier een aardig prijskaartje aan zou hangen. Het economische belang weegt in deze kwestie dus zwaarder dan de gezondheid van onze sporters. Dit blijkt ook uit het feit dat er een alternatief is voor rubberkorrels, namelijk kurkkorrels. Deze zijn echter 15 duizend euro per veld duurder dan de rubberkorrels en daarmee dus niet interessant. Ik hoop dat deze reportage van ZEMBLA een “eye opener” is voor alle instanties. Hopelijk wordt er nu wel goed onderzoek gedaan, en worden er niet maar zeven mannen van dezelfde leeftijd onderzocht. Het RIVM en de overheid kunnen zich niet langer verschuilen achter het huidige onderzoek dat is gedaan door Industox. Dit is simpelweg niet representatief genoeg. Zolang er dus niet duidelijk is of rubberkorrels geen gezondheidsrisico’s met zich meebrengen, zou ik uitgaan van het voorzorgsprincipe. Niet meer spelen op velden met rubberkorrels. Voorkomen is beter dan genezen!