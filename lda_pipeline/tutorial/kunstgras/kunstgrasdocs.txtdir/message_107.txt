Het RIVM adviseert ouders om kinderen niet te laten spelen met de rubberen korrels van een kunstgrasveld. Ook wordt aanbevolen om na het sporten te douchen en schone kleren aan te trekken.  De Rijksdienst voor Volksgezondheid schrijft dit op de website, naar aanleiding van een uitzending van Zembla. Daarin stellen wetenschappers dat de gezondheidsrisico's van de rubbergranulaatkorrels door het RIVM onvoldoende zijn onderzocht, terwijl de korrels kankerverwekkende stoffen bevatten.  Zoek de risico's niet op.Jan Roels (RIVM) Veel ouders en amateursportclubs raakten door de uitzending ongerust en vroegen zich af of het veld waarop zijzelf of hun kinderen sporten nog wel veilig is. Het RIVM zegt dat er geen reden is om te stoppen met sporten op deze kunstgrasvelden, maar dat het af te raden is om kinderen met de rubberen korrels te laten spelen.  "Wij hebben alleen onderzoek gedaan naar sportsituaties, zoals slidings maken", zegt Jan Roels, hoofd van het Centrum Veiligheid van Stoffen en Producten van de RIVM, tegen de NOS. Hij raadt ouders, kinderdagverblijven en naschoolse opvanglocaties daarom af om kinderen op de velden te laten spelen, anders dan sporten.  Blootstelling Omdat de rubbergranulaatkorrels kankerverwekkende stoffen bevatten, is het volgens Roels logisch om de velden alleen te gebruiken waar ze voor bedoeld zijn om de blootstelling niet nodig groter te maken. "Naarmate de blootstelling groter is, is de kans op gezondheidsrisico's ook groter. Zoek de risico's niet op."  Wat die gezondheidsrisico's zijn, kan het RIVM niet zeggen. "Ik kan die vraag in algemene zin niet beantwoorden", aldus Roels. Meer onderzoek Minister Schippers heeft het RIVM gevraagd nieuw onderzoek te doen, en voor het einde van het jaar met de resultaten komen. Het RIVM gaat voor dat onderzoek monsters nemen van rubbergranulaatkorrels van verschillende kunstgrasvelden, en de in Zembla aangehaalde onderzoeken bestuderen.  Omdat het onderzoek snel af moet zijn, is het niet mogelijk om ook onderzoek te doen bij mensen. Mogelijk komt er een vervolgonderzoek als de resultaten daar aanleiding toe geven. De KNVB laat weten de adviezen van de RIVM aan de voetbalclubs door te geven. Bekijk ookKNVB begrijpt zorgen kunstgras: als je dat hoort, schrik je je rotZorgen langs de lijn over 'ongezond' kunstgras