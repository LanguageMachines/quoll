MAASTRICHT - Nadat eerder vandaag de Partij Veilig Maastricht PVM al vragen hierover stelde, is nu ook GroenLinks Maastricht in de pen geklommen naar aanleiding van de uitzending van Zembla gisteravond, genaamd ‘Gevaarlijk spel’. Zembla berichtte hierin over de mogelijke kankerverwekkendheid van rubbergranulaat op kunstgrasvelden. GroenLinks wil dat bekeken wordt of uit voorzorg geen kinderen meer op de Maastrichtse kunstgrasvelden met rubbergranulaat spelen, tot dat valide wetenschappelijk onderzoek heeft uitgewezen dat dit veilig is. Zie ook: PVM bezorgd over veiligheid kunstgras “Bij de gedachte dat we al jaren kinderen en volwassenen laten spelen op gemalen autobanden met daarin kankerverwekkende stoffen als zink, lood, benzeen en PAK’s, terwijl niet wetenschappelijk valide is vastgesteld dat hier geen schadelijke gevolgen voor de gezondheid kunnen optreden, liepen ons letterlijk de koude rillingen over de rug”, aldus fractievoorzitter Gert-Jan Krabbendam namens GroenLinks Maastricht. “Het liefste zouden we daarom zien dat uit voorzorg voorlopig geen kinderen op deze velden spelen en volwassenen goed worden voorgelicht zodat ze zelf de afweging kunnen maken. We kunnen de gevolgen die dit heeft voor de clubs, voor speelschema’s en voor de exploitatie in dit stadium niet overzien, maar hoe verantwoord is het kinderen te laten spelen op deze velden als we niet onomstotelijk zeker weten dat dit geen desastreuze gevolgen zou kunnen hebben voor hun gezondheid?” Zo'n 90% van de Nederlandse kunstgrasvelden is bestrooid met rubbergranulaat, om brandwonden bij slidings te voorkomen. Gemeenten gaan al jarenlang ervan uit dat dit veilig is, vanwege een studie in opdracht van het RIVM uit 2006. Op die studie valt het een ander aan te merken, heeft Zembla achterhaald, omdat de testgroep te klein en de testperiode te kort was. Daarnaast zijn een deel van de urinemonsters van het onderzoek buiten de onderzoeksconclusies gelaten, zonder dat hiervoor een duidelijke verklaring voor gegeven is. In de uitzending van Zembla wordt in elk geval de suggestie gewekt dat een relatie tussen het rubbergranulaat en lymfeklierkanker en leukemie niet uitgesloten is.